---
# License: CC-BY-SA-4.0.
title: "220 saatlik C kursu alınır mı?"
excerpt: "Necati Ergin Bey'den aldığım kurs sonrasında kendisinin ve Kaan Aslan Bey'in (CSD) verdiği uzun C kursu hakkında görüşlerimi aktarıyorum."
axseq: 15
image: /assets/img/23/15.jpg
published: true
tags:
  - tr
#canonical_url: 'https://asynx.dev/c-struct-padding-packed'
#modified_date: 2024-02-17
---

Necati Ergin Bey, 30 yıldan fazla tecrübesi olan bir C/C++ eğitmeni ve aynı
zamanda bir [recruiter](https://tureng.com/tr/turkce-ingilizce/recruiter).
Özellikle C ve C++ olmak üzere programlama ile ilgilenen birçok kişinin, bu ismi
ve Necati Bey'in kuzeni olan [^2f] Kaan Aslan'ı ve [C ve Sistem Programcıları
Derneği'ni (CSD)](https://csystem.org/) bildiğine eminim. Bu yüzden, uzun uzun
kendilerini anlatmaya gerek duymuyorum.

Bu yazının konusu, Necati Bey'den ya da Necati Hoca'dan *(ki kendisine hoca
denmesinden pek hoşlanmıyor hatırladığım kadarıyla ama herkes böyle diyor, ben
de böyle diyeceğim yazıda. Kendisi okuyorsa: Kusura bakmayın hocam!*) aldığım C
dersi olacak. Bu doğrultuda aldığım ders ile ilgili çeşitli bilgiler verip,
**kişisel görüşlerimi** paylaşacağım. Benzer bir kursu Necati Bey ve Kaan
Bey'den almayı düşünen arkadaşlara da yardımcı olabilmeyi umuyorum. Uzun bir
yazı sizi bekliyor (e dersin kendisi 220 saat, kısa yazmak yakışmaz değil mi!),
o yüzden favori içeceğinizi alabilirsiniz, mesela çay 🍵.

## Aldığım kurs

Necati Hoca'nın periyodik olarak C ve C++ kurslarını açtığını söylemem yanlış
olmaz. Ben de Eylül 2022'de açılan, Online C Kursu'na katıldım. Kurs, 3 Eylül
2022'de başladı ve 2 Nisan 2023'te tamamlandı, neredeyse **tam 6 ay.** Kurs
boyunca toplam **60 ders** yapılmış oldu. Ben ise ne yazık ki sadece ilk 9 derse
canlı katılabildim. Kalan dersleri kayıtlardan izledim ve bu izlemeyi Kasım
2023'te bitirdikten sonra (dersin başlangıcından itibaren 1 yıldan uzun sürdü),
verilen sertifikayı artık hak ettiğimi düşünerek Necati Hoca'dan gururla
sertifikamı aldım.

![Aldığım Sertifika](/assets/img/23/15-necati-sertifika.jpg){:.centered .lazyload}

{:.text-align-center}
Aldığım Sertifika (QR kod çalışmıyor, boşuna uğraşmayın.)

{:.text-align-center}
*Başkaları kendine çoğaltırken zorlansın diye rastgele RGB gürültü ekleyecek
kadar da düşünceliyim. Evet!*

Evet, kurs sonunda bir sertifika alabiliyorsunuz. Gördüğünüz üzere hem Necati
Hoca'dan hem de CSD Başkan'ı Kaan Hoca'dan imzalı bir dijital katılım
sertifikanız oluyor. **Bu sertifika, bir sınav karşılığı verilmiyor, bu bir
başarı değil bir katılım sertifikası.** Derse katılan herkes sertifikayı
alabiliyor. Burada karşılıklı dürüstlük üzerine kurulu bir güven var aslında.
Necati Hoca, derslerin hepsini izledikten sonra sertifika istenmesini rica
etmişti, ben de öyle yaptığım için sertifikayı almam ve bu yazıyı yazmam Aralık
2023'e kadar uzadı.

> ❗ Linkedin gibi platformlarda veya iş başvurularında bu ve benzeri kurslarda
> sertifikası olan arkadaşları görebilirsiniz. Eğer işe alım tarafında
> çalışıyorsanız CSD sertifikalarının ders tamamlama sonrası verildiğini
> vurgulamak isterim, yani bir sınav karşılığı verilmiyor, sertifikayı alan kişi
> tüm derslere (hatta hiç bir derse bile teorik olarak) katılmamış olabilir. Bu
> sadece bir katılım sertifikası. Ayrıca biri isterse "Paint"te kendisine bunu
> yapabilir, sertifikanın bir doğrulama mekanizması bulunmuyor. Ama illa emin
> olmak isterseniz, ilgili adayın aldığı dersin hocasına, adeta kişinin velisi
> gibi "Bizim oğlanın/kızın dersleri nasıl?" diye sorabilirsiniz belki. Eğer
> kursun üzerinden çok süre geçmediyse, 200+ saat beraber vakit geçirilen birinin
> hoca tarafından unutulacağını çok sanmıyorum, hele ki ilgili kişi derse
> soru/cevaplar ile aktif katılım sağlıyor ise...

Benim aldığım kursun dersleri **Cumartesi ve Pazar günleri, 14-18 saatleri**
arasında, **haftada 8 saat** olacak şekilde işleniyordu. Kurslar, dersleri ya
hafta sonları ya da hafta içi akşam (19-22 gibi) olacak şekilde açılıyor.
Kurslar, Zoom üzerinden canlı olarak işleniyor. 4 saatlik dersin toplam yaklaşık
30 dakikası aradan oluşuyor. Canlı ders sırasında, hocaya soru sorabiliyorsunuz.
Her kursun bir de Telegram grubu bulunuyor. Yine ders dışında da istediğiniz
zaman soru sormak mümkün. Sorularınız genelde yanıtsız kalmıyor. Derslerin video
kayıtları Vimeo platformuna yükleniyor ve bir kurs sistemi üzerinden
üreteceğiniz şifre ile kayıtlı derslere ulaşabiliyorsunuz. Derslerin kayıtlarına
sonsuza kadar erişeceğinizin bir garantisi yok fakat benim aldığım kursun video
kayıtlarına 1 sene geçmesine rağmen erişim sağlanabiliyor.

Derste ödevler, daha doğrusu çalışma soruları oluyor. Hoca, bir kısmını derste
çözüyor ve bir kısmını kendisine yollamanızı bekliyor. Ben çözüp yollamadığım
için oradaki süreci bilmiyorum (tembellikten) fakat gördüğüm kadarıyla gönderen
kişilere iyi ve doğru kod yazmayı merkeze koyan bir bakış açısı ile geri
dönüşler sağlanıyor. Ama hiç göndermediğim için "şöyle oluyor" desem de yalan
olacak. Ders içerisinde de bazen öğrencilerin gönderdiği çözümlerde bulunan
genel ve tipik hatalar da konuşulmuştu.

Bizim kursumuz, 180 saat olarak planlanmıştı fakat 220 saat olarak tamamlandı.
**Araları çıkarttığım zaman da "kemiksiz" olarak 198 saat 10 dakika 02 saniye C
işlemiş olduk.**

### Kursu neden aldım? 🤔

Bu yazı öncesinde beni paylaşımlarından biraz tanıyor olabilirsiniz. Kursa
başladığım zaman tam 10 yıllık mühendistim ve gerek mezuniyet öncesi gerekse işe
başladıktan sonra profesyonel anlamda C programlama ile zaten bir tecrübem
vardı. Kursu alana kadar yazdığım C kodları çalıştığım firmanın ürünlerinde yer
alıyordu.

**Peki neden bu kursu aldım?** Çünkü özünde takıntılı biriyimdir! Üzerine uzun
süre zaman harcadığım ve çalıştığım şeylerin incik cincik detayını öğrenmeden
pek rahat edemiyorum, bir süre sonra görece "yüzeysel" kalmak batmaya başlıyor.
Kendimi gömülü yazılım mühendisi olarak nitelendirmiyorum, bu aralar "Full
Stack" Elektronik Mühendisi diyorum başka işler de yaptığım için ama ağırlıklı
olarak gömülü alanda yaptığım C programlama ve okuma, günlük rutinimin bir
kısmını oluşturuyor. Hal böyle olunca, *güzelce ve sakince* bir öğrenme ihtiyacı
hissettim. Bazı kavramları tam oturtamadığımı hissediyordum. Kursun bu konuda
yardımcı olacağını düşündüm (ve yanılmadım). Benim aldığım kursun yaklaşık 1 ay
öncesinde başlayan, yine Necati Hoca'nın verdiği C++ kursuna katılan
arkadaşlarım vardı. Onların da Necati Hoca hakkındaki olumlu yorumlarını
duyduktan sonra kursu almaya karar verdim. Kurs hakkındaki görüşlerimi ilerleyen
kısımlarda belirteceğim, burada sadece alma nedenimi belirtmek istedim ama
**özetle beklentilerimi fazlasıyla karşıladığını söyleyebilirim.**

Aslında Kaan Hoca'dan bu kurs öncesinde 120 saatlik bir C kursu da almıştım,
kendi kişisel sayfamda ve [Linkedin](https://www.linkedin.com/in/alperyazar)
profilimde de bu bilgi var. Fakat bu çalıştığım firmaya verilen kurumsal bir
kurstu ve içeriği tam aynı değildi. Necati Hoca'dan aldığım kursu da bu kurs
sonrasında aldım. Yani adeta toplamda 340 saat sadece C kursu almış oldum,
gerçekten uzun bir süre. İleride buraya tekrar değineceğim.

### Kursu nasıl takip ettim? 👓

Başlarda da belirttiğim gibi ne yazık ki canlı katılım imkanım pek olmadı. Canlı
katılımın düşmesinin hocanın motivasyonunu da azaltabileceğini biliyorum ama
denk getiremedim ne yazık ki (Kusura bakmayın hocam!), çoğunlukla kayıtlardan
izledim. Kayıtlardan izlemenin avantajı da yok değil elbette. İstediğiniz hızda
izleyip, durdurup geri alabiliyorsunuz. Zorluğu ise disiplini sağlamak. Yani
insan salladıkça sallayabiliyor izleme işini. Kendimden pay biçelim, Nisan'da
biten kursu Kasım'da tamamlayabildim. Canlı izlemenin bir avantajı da hemen soru
sorabilme imkanı. Ama Telegram grubu da olduğu için kayıtlardan izlerken de soru
sorma şansı oluyor, tam yerini tutar mı bu size kalmış biraz.

Kurstan elde edindiğim bilgiden aslında kendime bir *referans kaynak* oluşturmak
istedim. Bu yüzden dersleri dinlerken kendime notlar çıkardım. Takdir edersiniz
ki videolara süresiz erişim şansı yok ve olsa bile günümüz teknolojisi ile
Türkçe içerikli videolarda arama yapmak pek kolay değil. O yüzden yazılı olarak
içeriğin elimde olmasını istedim.

### Not alma yöntemim 📝

Not alma yöntemimi kısaca anlatmak istiyorum, merak edip soran arkadaşlar
olmuştu. Notları [Markdown](https://www.markdownguide.org/) formatında aldım.
Editör olarak bir miktar eklentiyle beraber [Visual Studio Code (VS
Code)](https://code.visualstudio.com/) kullanıyorum. Bu kısımla ilgili belki
ayrı bir yazı yazabilirim, o yüzden pek detaya girmiyorum. Daha sonra da
[Sphinx](https://www.sphinx-doc.org/en/master/) isimli bir araç ile Markdown
dosyaları derleyip, statik bir HTML site oluşturuyorum. Aslında böyle yönetmeye
çalıştığım kişisel bir wikimsi bir kaynağım var, ders notları da bunun bir
parçası oldu.

![Aldığım Sertifika](/assets/img/23/15-necati-akis.png){:.centered .lazyload}

{:.text-align-center}
Not alma akışım

![markdown çevirim](/assets/img/23/15-necati-md-cevrim.png){:.centered .lazyload}

{:.text-align-center}
Sol tarafta görebileceğiniz gibi her ders için aynı bir dosya tutuyorum. Sağ
üst köşede, bir adet dosyanın bir kısmını görüyorsunuz. Bu, Markdown formatında
bir yazı. Sağ altta ise ilgili dosyanın Sphinx tarafından HTML'e çevrildikten
sonraki halinin, tarayıcıda nasıl göründüğü yer alıyor. Ne kadar şeker... 🍬

Herkesin yoğurt yiyişi farklıdır, özellikle not alma konusunda. Ben bu akıştan
memnunum.

### Benden sayılar 🧮

Derslerdeki içeriği neredeyse olduğu gibi yazıya döktüğüm için bu notlar
üzerinden çeşitli sayılar sunmak istiyorum. Böylece dersin ne kadar dolu
olduğunu daha rahat aktarabilirim.

Takıntılı biri olduğumu söylemiştim. Takıntılarımdan biri de sanki bir
[VT](https://en.wikipedia.org/wiki/VT100) terminalde yazıyormuş gibi bir satırda
80 karakteri aşmamaktadır [^1f]. Yani Markdown dosyalarının bir satırında
(neredeyse) maksimum 80 karakter oluyor. Bir üstteki VS Code ekran görüntüsüne
bakarsanız ekranın en sağında yukarıdan aşağıya inen silik bir çizgi
görebilirsiniz, işte o sütün no 80'i gösteren bir çizgi. İşte bu şekilde
yazdığım zaman, aldığım tüm notların Markdown hali tam  **37095 satır** tutuyor,
toplamda ise  **141784 kelime** yazmışım ve bu da  **1047310 karakter** ediyor
(evet milyon, klavyemin pilinin niye hızlı bittiğine şaşırmamam lazım). Derste
toplam irili ufaklı  **1616 adet C kodu** yazmışız.  Bunlar bir kısmı birkaç
satırlık, bir kısmı ise onlarca satırdan oluşan kodlar. Bu sayı, notlardaki
*blok kod* sayısını gösteriyor yani Markdown'da ```` ```c <kod>``` ```` şeklinde
yazdığım kodlar. Metin içerisine yazdığım *inline* olan, Markdown'da ``` `` ```
olarak yazılan, çok ufak kod parçaları buna dahil değil. Bu 1616 adet C kodunun
toplam uzunluğu ise  **12039 satır** oluyor. Markdown dosyalarını birleştirip,
`pandoc`, `xelatex` ve `pdftk` araçları ile tek bir PDF'e çevirdiğim zaman ise
**690 sayfa** uzunluğunda bir doküman elde ediyorum. Bu elbette, font
büyüklüğüne, şablona vs bağlı bir değer. Ama hangi şablon olursa olsun temiz bir
300 sayfa olur diye düşünüyorum. Ders notlarında toplamda **47 adet** `mülakat`
sözcüğü geçiyor, bu sayıdan neden bahsettiğimden ileride bahsedeceğim. Ayrıca
toplamda **200 kere** `tanımsız davranış`, undefined behivor, UB demişiz. Bu
yine, derste en sık duyacağınız sözcüklerden biri.

Elinizde yazılı notlar olduğu zaman arama yapmak kolaylaşıyor. Not çıkarmak
kolay değil, biliyorum. Hele ki böyle uzun bir kursta not çıkarmak kişiyi
yavaşlattığı için kurs hiç bitmeyecekmiş gibi geliyor. Ama buna dayanıp, not
çıkararak gitmenin faydalı olacağına inanıyorum sizler için de. Komik bir anı
olarak, bizim kurs grubunda bir arkadaşımız `struct`lar hangi dersteydi diye
sormuştu. Ben de hiç gerek olmamasına rağmen ders notlarımdaki `struct`
kelimesinin sıklığını gösteren bir grafik paylaşmıştım. Böyle gereksiz şeyler de
yapmanıza imkan sağlıyor not almak.

![struct istatistik](/assets/img/23/15-necati-struct.png){:.centered .lazyload}

{:.text-align-center}
Elde notlar olunca böyle veriler çıkarabiliyorsunuz.

### Kurs içeriği 📚

Ders notlarıma bakarak kabaca kursu parçalara bölmeye çalıştım. Ben 6 parçaya
böldüm. Elbette kurs akıp gidiyor, keskin geçişleri yok ama konu içeriklerine
göre böyle bölebilirim diye düşündüm. Kursta işlenen konuları, fikir vermesi
açısından paylaşıyorum. Eğer almaya karar verirseniz Necati Hoca'nın kurs ile
ilgili Github'taki sayfalarında daha detaylı konu başlıkları da oluyor.

| İçerik | Uzunluk |
| --- | --- |
| temel C kavramları, temel veri yapıları, fonksiyonlar, operatörler ve öncelikleri, temel kavramlar (short ciruit, UB, sequence point, scope, value category vs.), temel standart kütüphane fonksiyonları, kontrol ve döngü deyimleri, preprocessor (tüm direktifler, functional macro vs.), tür dönüşümleri | 77 saat |
| diziler, O() notasyonu, temel algoritma ve veri yapıları, yazı işlemleri | 15 saat |
| pointer, pointer aritmetiği, typedef, NULL pointer, string literals, pointer arrays, pointer-to-pointer, void pointer, function pointer (array), multi-dimensional arrays | 51 saat |
| dinamik bellek yönetimi, dynamic array, linkage, type qualifiers | 15 saat |
| struct, incomplete type, linked list, handle technique, union, enum, bit operations, bitfield | 30 saat |
| komut satırı argümanları, dosya işlemleri, C99, variadic functions, VLA, assertions, inline, tipik hatalar | 32 saat |
| **Toplam** | **220 saat** |

Siz bu kursu aldığınız zaman süreler biraz değişebilir, bunu fikir versin diye
verdim. Necati Bey'in takip ettiği sıra bana başlarda biraz garip gelmişti. Bazı
konuların yerlerinin yanlış olduğunu hissetmiştim. Ama ders ilerledikçe
konuları, örnek kodlar üzerinden de o kadar güzel bağladığını gördüm ki kursun
sonlarına doğru kendisini içimden ve gönülden takdir ettim.

## C ve Sistem Programcıları Derneği (CSD)

C ve Sistem Programcıları Derneği yani CSD'den bahsetmemek olmaz. Çünkü
bahsettiğim kurs aslında hem Kaan Bey ve hem Necati Bey tarafından veriliyor.
Sn. Kaan Aslan'nın dernek yöneticiliğini yaptığı (ve bildiğim kadarıyla da
kurucusu) olan dernek 1993 yılında kurulmuştur ve İstanbul'dadır. Bugüne kadar C
ve C++ olmak üzere çeşitli konularda binlerce öğrenciye ders vermiştir.
**Ülkemizde bu seviyede ve detayda kurslar verebilen böyle kişilerin ve
oluşumların bulunmasını bir şans olarak görüyorum.**

CSD, verdiği uzun süreli kurslarla ünlü olan bir dernektir (+ zamanında
geliştirdikleri kendi işletim sistemleri de ses getirmiştir). Benim Necati
Hoca'dan aldığım C kursu da bu ekolden gelen bir kurstur. Kendisi de uzun yıllar
boyunca dernekte eğitmen olarak da görev almıştır. Son yıllarda kursları
dernekten bağımsız mı veriyor tam bilmiyorum, ticari ve fatura boyutu da beni
ilgilendirmiyor ama [derneğin sayfasında](https://csystem.org/egitmenler/)
kendisi "konuk eğitmen" olarak geçmektedir, ama CSD bünyesinde Kaan Hoca
tarafından açılan kurs ile benim aldığım kurs özünde aynı kurstur. Elbette
kurslar ve eğitmenler arasında farklılıklar vardır. *Objektif* bir şekilde
belirtebileceğim farkları ilerleyen kısımlarda aktaracağım.

Yeri gelmişken, Kaan Bey'in **A'dan Z'ye C Kılavuzu**, **İntel İşlemcileri
Korumalı Mod Yazılım Mimarisi** (bu derin teknik bir konudur) ve **C
Yanlışları** adlı zamanında basılmış 3 adet kitabı olduğunu da belirteyim. Bu
kitaplar eski ve günümüzde pek bulunmuyorlar (bulan olursa bana da hediye etsin
lütfen 😆), sahaflarda olabilir.

> Konusu açılmışken belirteyim, A'dan Z'ye C Kılavuzu'na sahip olan arkadaşlar
> biliyorum (kendi arkadaşlarımda da var). Kaan Bey'in de laf arasında belirttiği
> gibi bu eski bir kitap ve "modern" C'yi kapsamıyor. Yani bir şekilde bu kitaba
> erişirseniz buradan C öğrenmek de günümüzde çok doğru bir yol olmayabilir. Kitap
> yanlış demiyorum ama günümüz için eksik kalacaktır.

CSD demişken şunu da belirtmek isterim: **Tam COVID-19 zamanlarında, CSD kurs
notlarını kendi Github sayfalarından "fırsat eşitliğine katkıda bulunmak" için
paylaşmıştır.**

![CSD Duyuru](/assets/img/23/15-necati-csd-duyuru.png){:.centered .lazyload}

{:.text-align-center}
Salgın zamanı ilaç gibi hareket 💉

Kısaca **kral hareket** demek istiyorum! Notların önemli bir kısmı Kaan Bey'e
aittir ve bu şekilde paylaşmaları takdir edilesidir 👏. Notlar, Türkçe olarak
(hatta belki İngilizce kaynaklar arasında da) bulunabilecek en kaliteli ve doğru
kaynaklardandır. Linki [bıraktım.](https://github.com/CSD-1993/KursNotlari)

## Kurs kimler için uygun ve değil? 🤷‍♂️

- ✅ “Profesyonel” (para kazanan) C programcıları (gömülü dahil)
- ✅ Bu işi “profesyonel” olarak yapmayı planlayan öğrenciler
- ✅ C++ öğrenmek isteyenler
- ✅ C’yi doğru öğrenmek isteyenler ve “takıntılı kişilikler”
- ✅ Temiz, verimli,
  [idiomatic](https://softwareengineering.stackexchange.com/questions/94563/what-is-idiomatic)
  kod yazmak isteyenler

Kimlere uygun değil?

- ⛔ C’yi yanlış ve eksik öğrenmek isteyenler 😝
- ⛔ Kısa zamanda "öğrenmek" isteyenler
- ⛔ C ile kısa süreli bir ilişkisi olacak kişiler. (Örneğin okulda sadece 1
  dönem C ile uğraşacak ve tekrar kullanmayacak öğrenci arkadaşlar için daha
  kısa süren ve ucuz olan Udemy kursları, YouTube kursları daha uygun olacaktır)

## Kurs tarihçesi ⏳

C kursu, muhtemelen CSD'nin kurulduğu 1993 tarihinden itibaren verilen bir kurs.
[Wayback Machine](https://archive.org/web/) üzerinde CSD'nin en eski arşivi 1999
yılından çıkıyor ve bu yılda da bu kurs veriliyormuş.

> 😂 *Fun fact:* CSD'nin sitesine gideceğim diye kafadan <http://csd.org.tr>
> yazarsanız sizi **Çorap Sanayicileri Derneği** karşılıyor. Derneğin websitesi
> <https://csystem.org/> tur.

Ben de ne yaptım dersiniz? Kursun süre ve fiyat geçmişini de merak ettiğim için
aşağıdaki tabloyu oluşturdum. Fiyatı doğrudan TL olarak vermemin pek anlamlı
olmayacağını düşünerek (2005'te 6 sıfır atma da
[var](https://tr.wikipedia.org/wiki/T%C3%BCrk_liras%C4%B1)), asgari ücret ve USD
cinsinden kurs fiyatının değişimini göstermek istedim. Fiyatları yine Wayback
Machine üzerinden elde ettim. Elbette ilgili yılın asgari ücret ve kur
bilgilerini kullandım.

| Yıl | Kurs Süresi (Saat) | x Asgari Ücret | USD |
| --- | --- | --- | --- |
| 1999 | 120 | 3.05 | 405 |
| 2002 | 135 | 3.25 | 364 |
| 2006 | 150 + 30 (C Std) | 3.75 | 1065 |
| 2010 | 160 + 30 (C Std) | 2.81 | 1078 |
| 2015 | 160 + 30 (C Std) | 2.67 | 966 |
| 2020 | 170 | ? | ? |
| 2023 | 200 | 1.1 | 480 |

Necati Bey'in Ocak 2024'te başlayacak
[kursunun](https://github.com/necatiergin/OCAK_2024_ONLINE_C_KURSU) belirlenmiş
fiyatı 18000 TL. Henüz o gün gelmediği ve kur bilgisi gibi bilgiler elimde
olmadığı için tabloya eklemedim.

Kurs fiyatının zamanla değişimine bakarsanız yeni fiyatlar ucuz da gelebilir,
pahalı da. Elbette son yıllarda kurslar online olarak verildiği için katılımcı
sayısı muhtemelen çok daha fazla eskiye göre. Benim gözlemlediğim kadarıyla CSD
ve Necati Bey'in kurslarına en az 100 kişi kayıt oluyor. Bu yüzden "sürümden
kazanacak" şekilde kurs fiyatları USD cinsinden eskiye nazaran düşürülmüş
olabilir. Bir de KDV ve öğrenci/"tam" konusu var. Artık o detaylara kursu almak
isterseniz siz bakarsınız. Onun dışında fiyatın pahalı olduğunu da
düşünebilirsiniz, Udemy'nin fiyatlarına bakarsanız haksızsınız diyemem ama kurs
içeriği vs. bir sürü parametre var. Özellikle bireysel katılım için az bir para
değil elbette. Bu konuyu bir sonraki başlık altında biraz daha irdeleyeceğim.

Bir de dikkat ederseniz kurs zamanla uzamış, güncel durumda 200 saat açılıyor
umarım daha da uzamaz. Bir ara 30 saatlik "C standardı" kursu ayrı veriliyormuş
gördüğüm kadarıyla. Burada C99 standartları ayrıca anlatılıyor diye anlıyorum.
Zamanında bu 30 saatlik kursun saatlik fiyatı 150 ya da 160 saatlik ana kursun
saatlik fiyatının birkaç katıymış. Aslında bu 30 saatlik kursu eklemezseniz
tablodaki toplam fiyatlar fena olmayan bir oranda düşüyor ama günümüzdeki
kurslarda bu konular kursa dahil edilip tek kurs olarak anlatıldığı için
eklemeyi uygun gördüm.

C dilinin en büyük değişimi C99 ile yaşadığını söylemek herhalde yanlış olmaz.
Kulağa biraz garip gelebilir ama ilerleyen yıllardaki standartlarla eklenen ve
günümüzde yaygın olarak kullanılan çok sayıda özellik var diyemeyiz. Yani dil o
kadar da büyümez iken ders niye sürekli uzuyor bilmiyorum. Belki eğitmenler daha
çok soru çözüyordur, sınıf kalabalıklaşınca eğitmene gelen soru sayısı
artıyordur ve akış yavaşlıyordur artık onu bilemiyorum ama 200 saat'i geçmez
umarım, biraz psikolojik bir sınır bence.

## Kurs pahalı 💰 ve uzun mu ⏱️? Diğer kurumsal kurslar? Udemy?

[Kişisel siteme](https://ayazar.dev/) veya
[Linkedin](https://www.linkedin.com/in/alperyazar/) profilime bakarsanız bu
kurstan önce [PLC2](https://plc2.com/) ve [Doulos](https://www.doulos.com/) gibi
kurumsal eğitim firmalarından çeşitli konularda kurslar aldığımı görebilirsiniz.
Biraz bu tarz kursları da göz önünde bulundurarak bir kıyaslama yapmak
istiyorum.

Bildiğim kadarıyla bahsettiğim firmalardaki kursların en uzunları 40 saat
oluyor. Örnek olarak gelin Doulos tarafından verilen [C Programming for Embedded
Systems](https://www.doulos.com/training/arm-and-embedded-software/embedded-ccplusplus/c-programming-for-embedded-systems/)
isimli kursa bir bakalım.

![Doulos](/assets/img/23/15-necati-doulos.png){:.centered .lazyload}

Bu kursu ben almadım fakat alan arkadaşlarım oldu. Bu yazıyı yazmadan önce
Doulos'un kursunun da notlarına göz attım. Doulos, alanında oldukça iyi bir
eğitim firması. Notlarda gözüme büyük hatalar çarpmadı (ufak tefek var). Fakat C
ile ilgili bazı konular çok hızlı geçilmiş bence. Elbette iki kursun amacı
farklı. Doulos'un kursu gömülü sistemlerde C programlamayı hedefliyor. Bu kurs,
4 günlük ve 8 saat/gün olarak düşünürsek kursun toplam süresi yaklaşık 32 saat
olacaktır. Kurs sayfasında da belirtildiği üzere kursun yarısı eğitimden yarısı
ise lab alıştırmalarından oluşuyor. Kursa fiziksel katıldığınızda (online
katılımda nasıl yapılıyor bilmiyorum) bir demo kart üzerinde de
çalışıyorsunuz.**Bu kursların fiyatları ise kur ile değişmek ile beraber Necati
Bey tarafından Ocak 2024'te açılacak 200 saatlik C kursunun iyimser bir tahminle
en az 2-3 katı.**

**Necati ve Kaan Bey kadar dile bu kadar hakim birilerine denk gelmeniz de pek
olası değil.** Eğer bir iş veren olsaydım ve çalışanlarıma 200 saatlik C kursunu
aldırsaydım bunu ekonomik bulurdum. Bu kursu hakkını vererek tamamlayan bir
çalışan zaten daha az hatalı kod yazarak, daha hızlı kod yazarak kendi kurs
parasını rahatlıkla çıkaracaktır. **Buradaki esas problem zaman.** 200 saat
gerçekten uzun bir süre. Bir de not tutuyorsanız, ödevleri çözüyorsanız ve ek
çalışma yapıyorsanız belki bir 200 saat daha harcarsınız. Kursların mesai
saatleri dışında olduğunu belirtmiştim. Yine bir iş veren olsam ve çalışanım bu
kursu mesai saatleri dışında alacağım dese ona hem kursu aldırır hem de bir kurs
parasını da ona teşvik olarak verirdim belki 😬. Kurumsal bakış açısıyla
fiyatın, diğer eğitim firmalarının eğitimlerini de düşünerek çok sürpriz
olmadığını söyleyebilirim.

Gelelim bireysel katılımcılara. Eğer bir çalışansanız ve kendi cebinizden
alacaksanız (benim gibi) da hala alınabilir diye düşünüyorum. Profesyonel
yaşantıda para kazandığınız şeye yatırım yapmanız gerekiyor. Bu bir yazılım
olabilir, donanım olabilir ya da kendiniz olabilirsiniz. Bu yatırımlar her zaman
ya da hemen paraya dönüşmeyebilir. Ama bu işten para kazanıyorsanız ve uzun
yıllar çalışmayı düşünüyorsanız kursu kendinize yatırım olarak düşünülebilir. Bu
kursun bir iş ya da terfi garantisi elbette yok ama böyle bir duruma yardımcı
olursa zaten parasını çıkaracaktır.

Öğrenci arkadaşlarımız için kursta bir miktar indirim oluyor ama kurs hala
muhtemelen pahalı kalacaktır. Bu ve katıldığım başka kurslarda üniversite, lise
öğrencileri ile hatta daha küçük kardeşlerimizle karşılaştım. Lisede okuyup,
CSD'den üçüncü kursunu alan bir arkadaşımızı hatırlıyorum. Açıkça bu vizyon ve
azimlerini takdir ettiğimi söylemek isterim. Bizim zamanımızda online kurslar
yoktu böyle ama hani şimdi okuyor olsam yine bunu almayı akıl eder miydim
bilmiyorum. Bu arkadaşların kendilerine çok iyi bir yatırım yaptıklarını
söyleyebilirim. Ama buna heves edip maddi durumu yetmeyen arkadaşların
üzülmemesi gerekiyor. Öğrenci iken ailenizin imkanı olmayabilir bu paraları
vermeye. Kariyer çok uzun bir yol, bu kursu ya da eksiklerinizi para kazanmaya
başladıktan bir süre sonra hevesiniz var ise yine tamamlayabilirsiniz, çok da
üzülecek bir durum yok bence. Eldeki imkanlara göre kendimize bir yol çizmemiz
gerekiyor, kendimizi fazla üzmeden ve yıpratmadan... Yani alabiliyorsanız çok
iyi ama alamıyorsanız da üzülecek bir şey yok, belki işe girdiğiniz firma bile
size bu eğitimi aldırtabilir. 😉

Çevremde CSD kursları konuşulduğunda hemen **Udemy** kursları ile bir kıyaslama
yapılıyor. Udemy kursları hem çok daha ucuz ve kısa. Bazı firmaların [Udemy
Businness](https://business.udemy.com) anlaşmaları da olduğu için mümkünse tüm
eğitim ihtiyaçlarını bu platformdan karşılamak istiyorlar. Takdir edersiniz ki
Udemy'deki tüm kursları izleyip bir kıyaslama yapmam mümkün değil. Özellikle C
ile ilgili de birçok kurs var. Dildeki önemli detaylar ne kadar doğru
anlatılıyor inanın bilmiyorum. Udemy'deki problem eğitmenin kalitesi ile ilgili
pek bir bilginiz olmaması. Bir kursa verilen puanlar gerçeği çok iyi
yansıtmayabiliyor çünkü puanları kursu alan ve öğrenen kişiler veriyor. Siz bir
kursta öğrencileri çok zorlamayarak ve bilmediklerini pek hissettirmeyerek
öğrencilerin kursa pozitif duygular beslemesini ve yüksek puan vermesini
sağlayabilirsiniz. Ayrıca öğrenen kişi en fazla dersin işleniş tarzını
puanlayabiliyor, zaten öğrendiği bir konunun doğruluğunu bilmesi pek olası
değil. O yüzden Udemy (veya benzer platformdaki) kursları düşünürken bu şekilde
düşünmek gerekiyor.

## Kurumsal, özel sınıf ders 🏢

Hem Necati Bey hem de Kaan Bey kurumların talebi üzerine doğrudan kuruma özel
sınıf açıp, ders veriyorlar. Peki hangisini tercih etmeli?

> ⚠ İlerleyen paragraflarda yazılanlar bu kurs veya bu eğitmenler hakkında değil,
> genel olarak kurumsal eğitimler hakkındaki görüşlerimdir.

Bugüne kadar yurt içi/dışı çeşitli eğitim kurumlarının çeşitli derslerinin
kurumsal olarak (özel sınıf) düzenlenmesinde görev aldım. En son söyleyeceğimi
en başta söyleyeyim:

> Herhangi bir kurumsal eğitimde en az 1 kişi mutsuz olur ve o kişi de eğitimi
> organize edendir!

Eğer bir kurumsal eğitim organize etmeye çalışan bir mühendisseniz, elinizdeki
"Eğitim Talep Formu"nu hemen yere bırakın ve alabiliyorsanız genele açılan
kursları alın 😄. Eğitimi organize etmeye çalışan kişi çoğunlukla eğitmen,
eğitime katılan iş arkadaşları (sınıf), yöneticiler ve varsa kurumunda eğitimler
ile ilgilenen bölüm ve parayı ödeyen satın alma bölümü arasında sıkışabiliyor.
Bu sıkışıklıkta en azından düzenleyen kişi bir mutsuzluk, bir "lanet olsun"
hissi yaşayabiliyor. Çoğu zaman da ya sınıftan en az biri ya da eğitmen mutsuz
oluyor. Fakat yine de herhangi bir kurumsal eğitim alacaksanız, eğitim öncesinde
şu noktalara dikkat etmenizi öneririm:

- **Eğitmenle süre üzerinden mi anlaşıyorsunuz yoksa konu üzerinden mi?**
  Diyelim ki süre olarak konuştunuz, şu kadar gün veya saat. **Bu süre zarfında
  konular yetişmez ise ne olacak?** Hoca yavaş anlatmış olabilir ya da sınıfta
  çok soru gelmiştir akış yavaşlamıştır (burada akışı korumak bir miktar hocanın
  sorumluluğundadır). **Eksik konu ile mi kurs kapanacak? Kurs uzayacak mı?
  Uzayacaksa ödeme yapacak mısınız?**
- **Ödeme takvimi nasıl olacak?** **Hangi para biriminde ödeme yapılacak?**
  Büyük bir firmada çalışıyorsanız bir mühendis olarak siz kursun teknik
  tarafıyla ilgileniyor olacaksanız. Ödeme tarafı ve para aktarımı pek sizin
  kontrolünüzde olmayacaktır. Ama eğer ödeme planında çeşitli sebeplerden dolayı
  değişiklikler olursa işte kursu düzenleyen kişi olarak siz mutsuz olmaya
  başlayacaksınız. Çünkü eğitmen iletişim noktası olarak sizi biliyor olacak.
- **Kurs içeriği ne olacak? Bir müfredat var mı? Konu ekleyip çıkaracak
  mısınız?** Bu da üzerinde anlaşılması gereken önemli bir konu.
- **Kurumunuz sertifika istiyor mu?** Bazı kurumlar, çalışanlarına aldırdıkları
  eğitimler sonrasında çalışanların sertifika almasını fazla önemsiyorlar. Böyle
  bir durumda iseniz eğitim aldığınız kurumun alacağınız özel ders sonrasında
  size bir sertifika vereceğini doğrulayın.

Bu yukarıda saydığım maddeler herhangi bir kurumsal kurs düzenlerken dikkat
etmeniz gerekenler. **Bu konularda eğitim aldığınız kurum ile yazılı olarak
(e-posta gibi) anlaşmalısınız, hatta olabiliyorsa mini bir sözleşme de
yapabilirsiniz.**

Bu C kursuna ve benzeri kurslara bakacak olursak genel sınıf kursuna katılımın
çeşitli avantaj ve dezavantajları olabilir.

- Genel kursların saatleri mesai saatleri dışında olacak şekilde ayarlanıyor. Bu
  da sizler için bir dezavantaj olabilir. Özel kurs aldığınızda ise hoca ile
  beraber istediğiniz saati belirleyebilirsiniz.
- Genel kursta, ekibiniz ve kurumunuz dışında da kişiler olacaktır. Dersler her
  ne kadar online olsa da bu sayede yeni kişilerle tanışabilir ve
  sosyalleşebilirsiniz. Kurum için aldığınız kurslarda genelde her gün beraber
  çalıştığınız ekip arkadaşlarınız olacaktır. Başka kişilerin sorularını ve
  bakış açılarını görmek de size katkı sağlayabilir.
- Genel kurslar, adı üstünde genele hitap ettiği için C programlamanın başından
  ve görece düşük tempoyla başlayacaktır. Yine katılım profiline bağlı olarak
  dersi size göre fazla yavaşlatacak, size göre basit bir sürü soru geliyor
  olabilir. Bunları birer dezavantaj olarak değerlendirebilirsiniz. Özel kursta
  ise konuyu ve süreyi belirleyerek tempoyu ayarlama şansınız var. **Ama bu
  beklediğiniz gibi olmayabilir.** Bu şekilde süresi ve içeriği uzun sürelerdir
  oturmuş kurslarda, "hocanın ayarı ile oynamak" çok iyi olmayabiliyor. Hocanın
  kafasındaki akışı bozmuş oluyorsunuz. Belirlediğiniz içerik ve sürenin uygun
  olduğundan hoca ile karşılıklı emin olmalısınız. Bir de işin şu boyutu var:
  Bunu Necati Hoca'dan C++ eğitimi alan arkadaşlardan da duymuştum. Hoca ilk
  derste "Kimler C biliyor?" diye soruyor, elbette hemen herkes "Ben biliyorum."
  diyor. İlk C sorusunda sınıf pert 😄. Çünkü kişiler neyi bilip bilmediğini
  fark edemiyor. Benzer bir durum kurs alırken de olabilir. Biz bu konuları
  istemiyoruz, biliyoruz diyebilirsiniz. Ders sırasında ise o konuları aslında
  bilmediğiniz ortaya çıkabilir. Bu durumda ya hoca geriye dönüp daha temel
  konuları anlatacaktır (Bu ya kursun zamanının uzamasına ya da zaman aynı
  kalacaksa içerikte azalmaya neden olacaktır) ya da hoca eksik konuları
  işlemeyecek ve istediğiniz konuları da tam öğrenemeyeceksiniz, bu eksiklerden
  dolayı. O yüzden hoca ile tam olarak içerik konusunda anlaşmadan kursların
  ayarları ile oynamanızı pek tavsiye etmem.

Tahmin edersiniz ki özel kursun ekonomik anlamda mantıklı olması için kursu
kalabalık bir grup olarak almanız gerekecektir. Zaten 2-3 kişi alacaksanız
genele açılan kurslar dışında bir şansınız yok.

Genel derslerin işlendiği saatler, konu, süreler ve tempo sizler için uygun
değilse özel kurs talebinde bulunabilirsiniz.

Kurumsal eğitim düzenleme işinden biraz ağızım yandığı için biraz karamsar ve
taraflı bir tablo çizmiş olabilirim. Belirttiğim gibi yazdıklarım C kursu veya
bahsettiğim eğitmenler özelinde değil, genel önerilerdir. Birçok kurumsal kurs
firması zaten "halka açık" kurslar düzenlemiyor, o noktada tercih şansınız
olmuyor zaten isteseniz de istemeseniz de kurumsal olarak kursu almanız
gerekiyor.

## Gömülü (Embedded) C anlatılıyor mu?

C'yi kullanan veya öğrenmek isteyen kitlenin önemli bir kısmı gömülü sistemler
alanında çalışıyor. Peki bu dersin içeriği bu tarz işlerde çalışan kişilere
uygun mu? Genelde Gömülü C ile ilgili bir konu açıldığında her ne kadar çoğu
insan da yanlış bir algı olmasa da öncelikle şunu vurgulama ihtiyacı
hissediyorum: **C dili  Gömülü C ve  Normal C olarak ikiye ayrılmıyor.**

Yani Gömülü C diye ayrı bir dil yok, öncelikle bunu vurgulamakta fayda var. Ha
elbette gömülü sistemler için yazılmış C kodları ile örneğin bir Linux işletim
sistemi üzerinde çalışacak şekilde yazılmış C kodları arasında belli başlı
farklar olabiliyor. Bir programlama dilini bize çeşitli araçlar sunan bir araç
kutusu olarak düşünebiliriz. C dili de bundan farklı değil. Programcı olarak
kullanabileceğimiz bir çok araç seti yer alıyor. Belki gömülü sistemler için
söyleyebileceğimiz şey, bazı araçların daha sık bazı araçların ise daha az
kullanılması olabilir. **Ama kullandığımız dil bir adet: C.**

![Embedded C](/assets/img/23/15-necati-embedded-c.png){:.centered .lazyload}

{:.text-align-center}
Konu ile ilgili güzel bir [LinkedIn postu](https://www.linkedin.com/posts/amar-mahmutbegovic_there-is-no-such-thing-as-embedded-c-contrary-activity-7133390058153238528-_sCw)

Örneğin gömülü sistemler için yazılmış bir C kodunda, doğrudan bellekte belirli
bir adresi gösteren pointerları, `struct` ve `union` gibi anahtar kelimeleri,
bit işlemlerini, function pointer kullanımını bir tık daha sık görebiliriz. Buna
karşılık birçok gömülü sistemde dinamik bellek kullanımı tavsiye edilmediği ya
da desteklenmediği için `malloc()/free()` türevi fonksiyon çağrılarını da daha
az görebiliriz. Yine gömülü sistemlerde bellek limitinden dolayı bellek alanının
(stack ve global alan) verimli kullanımı için bazı teknikler kullanılıyor
olabilir. Ama bu tekniklere Linux üzerinde koşacak "sistem programları"nda da
rastlamak mümkün. Benim tavsiyem, gömülü sistemlerde çalışıyor olsanız da C
dilinin genelini bir öğrenin, dildeki araçları ve dilin sınırlarını görün.
Elbette zamanla bazı kısımlarını daha sık bazı kısımlarını da daha seyrek
kullanacaksınız.

Gömülü sistemlerde C diline hakimiyet önemli bir artı olsa da bu tek başına
genelde yeterli değil. Buna ek olarak, temel bir elektronik bilgisi,
I2C/SPI/UART gibi temel iletişim protokolleri hakkında bilgi, bir osiloskop ile
kart üzerinden ölçüm alabilme, bilgisayar mimarileri ve işlemciler hakkında
bilgi, bir miktar assembly bilgisi aranan yetkinlikler arasında yer alıyor. Bu
yüzden iyi bir C bilgisi çok işinize yarayacaktır ama diğer konularda da
kendinizi geliştirmeniz beklenecektir.

Derse gelecek olursak, gömülü sistemlerde sık kullanılan araçlar olmak üzere
dilin tüm araçları anlatıldığı için bu açıdan bir eksiğiniz kalmayacaktır.
Ayrıca Necati Bey dersin birçok noktasında yazdığı kodlar üzerinden bir kodun
daha verimli (hız veya bellek alanı gibi) nasıl yazılabileceğini defalarca
anlatmaktadır. Ben de C'yi ağırlıklı gömülü tarafta kullanan biri olarak verilen
örneklerden oldukça tatmin oldum. Ama dediğim gibi gömülü yazılım işi sadece
C'den ibaret değil, fakat önemli bir kısmı da C hakimiyeti.

Çeşitli kurumlarda (verdiğim Doulos kursu örneği gibi) ve internette C'yi
mikrokontrolcü gibi bir gömülü sistem üzerinden anlatan kurslar bulmak mümkün.
Bu böyle bir kurs değil, onu da belirtmiş olayım.

## Okula faydası olur mu? 🏫

Okulda aldığınız C dersini geçmek için bu kursu almanıza hiç gerek yok. Kurs
zaten uzun sürdüğü için okuldaki C dersinizden belki 1 dönem önce buna
başlamanız gerekecektir. Zaten okulda aldığınız C dersinde hocanızın ve
asistanların C'yi muhtemelen pek de iyi bilmediğini göreceksiniz. **Bu kurs,
profesyonel anlamda C ile uğraşan ya da uğraşacak kişiler için uygun.** Okuldaki
C için YouTube dersleri ve Udemy fazlasıyla yeterli olacaktır. Öğrenci iseniz
almayın demiyorum, zaten yukarıda bahsettim bu konudan ama **sırf ders geçmek
için almayın.** Böyle alırsanız tam bir *overengineering* yapmış olursunuz. Ama
diyelim ki aldınız, okulda size muhtemelen C'yi az ya da çok yanlış
öğretecekleri için sinirleriniz bile bozulabilir derste, benden söylemesi...

**Fakat** elektronik ya da bilgisayar mühendisliği gibi bir alanda okuyorsanız
ve meslek hayatınızda C'nin yer alacağını düşünüyorsanız ve amacınız sadece
okuldaki C kursunu geçmek değilse, bu kursu öğrenci iken alabiliyorsanız (para
ve zaman) açısından muhakkak alın, **kendinize çok iyi bir yatırım yapmış
olacaksınız.**

## Mülakatlara hazırlık 👔

Mülakatlara hazırlık konusunda Necati Bey'den C öğrenmenin doğru bir karar
olacağını rahatlıkla söyleyebilirim. Hatırlarsanız yazının başında kendi
notlarımdan çeşitli sayıları sizlerle paylaşmış ve notlarımda toplam 47 kere
`mülakat` kelimesinin geçtiğini belirtmiştim. Bunun sebebi derste mülakatlarda
sık çıkan soruların da çözülmesidir.

Yine belirttiğim gibi Necati Bey, **recruiter** olarak da görev alıyor. Kendisi
C/C++ bilen geliştirici arayan firmalar için uygun adayları eşleştirmek adına
kişilerle mülakat yapıyor. Sürekli mülakatların iş veren tarafında olan biri
olarak derste C mülakatlarında sorulan sorulardan da bahsediyor. Bununla ilgili
ilginç bir durumu da aktarmak istiyorum.

Apple'da 🍏 gömülü sistemler üzerine C ağırlıklı çalışan bir arkadaşımla
konuşurken, işe girerken ona sorulan mülakat sorularından bahsetmişti. Bu
konuşmamız kurstan önceydi. Kursun sonuna geldiğimizde Necati Hoca bu soruların
neredeyse hepsini çözmüştü. Soruları derste görünce şaşırmıştım. Elbette
Apple'ın ya da bir firmanın sorduğu C mülakat soruları üç aşağı beş yukarı aynı
olmaktadır, sonuçta adayda test edilmek istenen bilgiler ve soru tarzları belli.
Bu yüzden firmalar benzer soruları soracaktır.

## Programlamayı yeni öğrenenler için? 🐣

Bu kursun C'yi ilk defa öğrenmek isteyen kişiler için uygun olacağını
düşünüyorum. Bu konuyu kendim deneyimlemediğim için kesin konuşamıyorum.
Belirttiğim gibi ben kursu almaya başladığımda 10 yıllık mühendistim. Bu yüzden
hiç C'yi bilmeyip bu kursu alan kişinin ne hissettiğini bilemem. Ama kursun
içeriğinden, gidiş hızından, kursu bu şekilde alan arkadaşlara ait
gözlemlerimden, kursun yeni başlayanlar için de uygun olduğunu söyleyebilirim.

Hatta Necati Hoca, sık sık en sevdiği öğrenci profilinin C'yi bilmeyen kişiler
olduğunu belirtmektedir. Buna hak veriyorum, çünkü C'yi okuldan veya başka
yerlerden öğrenen kişilerin önemli bir kısmı özellikle pointer, array gibi
konularda hatalı bilgiler ile geliyor. Necati Hoca, derste sık sık önce bu
hataları düzeltmeye çalışıyordu. Bizlere sürekli **unlearn** (yani unutulması)
edilmesi gereken kısımların olduğunu belirtiyordu.

Eğer programlama ile ilgili hiçbir fikriniz yok ise, bir programlamaya giriş
kursunun alınması belki faydalı olabilir. Bu doğrultuda CSD'de 80 saat olarak
Ali Vefa Serçe Bey tarafından verilen [Programlamaya
Giriş](https://csystem.org/courses/programlamaya-giris/) kursunun iyi
olabileceğini duydum, kendim deneyimlemedim, çevremde de alan bilmiyorum. Böyle
bir durumdaysanız bir kontrol edebilirsiniz.

## Kaan Aslan vs Necati Ergin ⚔️

"Uzun C kursu", CSD bünyesinde hem Kaan Bey hem de Necati Bey tarafından farklı
zamanlarda verilebiliyor. Burada da **Kursu kimden almalıyım?** gibi bir soru
akıllarda oluşuyor. En son söyleyeceğimi en başta söyleyeyim:

**İstediğiniz hocadan alabilirsiniz. İki eğitmen de size C'yi düzgün bir şekilde
öğretecektir.**

Hoca ve ders karşılaştırması yapmak gerçekten çok öznel bir şey. Hiç
unutmuyorum, üniversite yıllarında aynı sınıfta aynı hocadan aynı dersi
aldığımız bir arkadaşım ile konuşuyorduk. Ben hocanın ve işleyişinin çok iyi
olduğunu söyleyince o da hiç bir şey anlamadığını, hocanın çok kötü anlattığını
söylemişti. Aynı dersi veren başka bir hocadan dersi takip ettiğini ve onun
sayesinde anlayabildiğini iletmişti. Sizin de tecrübe etmiş olmanız çok olası,
her hoca ve her anlatış tarzı herkese gitmiyor. O yüzden benim burada kendi
görüşlerimi aktarmam sizlere faydalı olmayacaktır. Ama nesnel olduğunu
düşündüklerimi aktaracağım.

İki hocayı karşılaştırmamda teknik olarak da şöyle bir problem var: İkisinden de
aynı dersi almadım. Yazının başında Kaan Bey'den bir kurum eğitimi çerçevisinde
120 saatlik C eğitimi aldığımı belirtmiştim. Bu, dışarıya açık olan bir kurs
değildi ve içeriği farklıydı. Necati Bey'den aldığım kurs ise dışarıya açık olan
bir kurstu. İki eğitmenden birebir aynı dersi almadığım için teknik olarak doğru
bir karşılaştırma yapmam zaten mümkün değil.

Yine de Kaan Bey'in genele açılan ve aldığım kurslardan edindiğim gözlemlerle
olabildiğince objektif noktalara değinmeye çalışacağım.

- Burada tercih yaparken cevaplamanız gereken ilk soru: **"Kurs sonunda elimde
  hoca tarafından hazırlanmış bir ders notu istiyor muyum?"** olmalıdır. Çünkü
  Kaan Bey, kurslarda ya kurs sırasında not yazarak ya da kurstan önce
  hazırlanmış notların üzerinden geçerek **her kursa özel bir not hazırlıyor.**
  Bu sayede kurs bitiminde elinizde hoca tarafından hazırlanmış bir not oluyor.
  Necati Bey'in ders anlatış yöntemi böyle değil, kendisi tarafından hazırlanmış
  notlar bulunmuyor. Benim gibi derslere katılıp, video izledikçe kendi
  notlarınızı çıkarabilirsiniz ya da derse daha önceden katılan arkadaşların
  hazırladığı, İnternette bulunan çeşitli notları kullanabilirsiniz. Başkasının
  hazırladığı notlar öğrenmenizde ne kadar faydalı olur bilemiyorum, belki
  üzerinde arama yapacağınız bir referans kaynak olabilir. Ama kurs
  katılımcılarının hazırladığı notlarda da hata olma olasılığı, bir hocanın
  notlarında olma olasılığına göre kağıt üzerinde bence daha fazla. Bunu bir
  olasılık olarak söylüyorum, yoksa Necati Hoca'nın C kursu ile ilgili
  İnternette bulunan notları incelemedim. Kaan Hoca'nın tercih ettiği gibi
  derste not hazırlandığı zaman toplam ders süresi uzayabiliyor (veya aynı
  sürede kalınmak istenirse konu içeriği daralacaktır ama şimdiye kadar hep ders
  uzadı). Öte yandan not alma sırasında oluşan ufak tefek aralar biraz düşünmeye
  ve bir şeyleri denemeye de fırsat sağlıyor. Necati Bey'in dersleri bu açıdan
  biraz daha yoğun ve kesintisiz geçiyor.
- Kaan Bey, CSD kapsamında İleri C ve Unix/Linux Sistem Programlama kursları
  veriyor. Her iki kursu da alan ve henüz tamamlamamış biri olarak
  söyleyebilirim ki, Temel C Kursu'nun (bu yazının konusu olan kurs) devamı
  niteliğinde sayılabilecek bu kursların içerikleri oldukça zengin. C dilinde
  ciddi bir şekilde çalışacaksanız bu kursun arkasına, bahsettiğim kurslardan
  birini almanız bir nevi bekleniyor. Necati Bey ise bu C kursu dışında başka
  bir C kursu vermiyor. Bu kapsamda, Necati Hoca'nın anlattığı C kursunda, Kaan
  Bey'in verdiği İleri C kursundan çeşitli konular yer alıyor. Necati Bey'in C
  kursunun içeriği bir miktar daha geniş olabilir. Kaan Bey'den İleri C ve/veya
  Unix/Linux Sistem Programlama kursu alacaksanız, her iki hocadan da ders
  tatmış olmak adına tamamen taktiksel olarak C kursunu Necati Bey'den almayı
  düşünebilirsiniz. Böylece iki farklı ustanın yaklaşımını da gözlemlemiş
  olursunuz.
- Necati Bey'in verdiği C++ kursunda, C anlatılmıyor. Kursa gelen adayların
  biliyor olması bekleniyor. Eğer amacınız C++ kursunu Necati Hoca'dan almak
  ise, bütünlüğün ve devamlılığın sağlanması açısından C'yi de kendisinden
  almanızı önerebilirim.
- Kaan Bey'in dersleri, kısa bilgisayar tarihi gibi genel kültür konuları ile
  başlıyor. Ayrıca kendisinin Unix/Linux Sistem Programlama, Linux Kernel gibi
  kurslar verdiğini düşünürsek aklınız hep böyle donanıma yakın çalışıyorsa
  kendisiyle soru/cevaplar üzerinden güzel anlaşırsınız diye düşünüyorum.
- Necati Bey'in derslerinin Telegram gruplarının soru cevap açısından biraz daha
  aktif olduğunu gözlemliyorum.
- Her iki hocada da çok keyifli anılar ve keyifli muhabbet var, bazıları ufuk
  açıcı oluyor.

## Olası mutsuzluklar 😔

Kurs ile ilgili hissedebileceğiniz çeşitli olumsuzluklardan biraz bahsetmek istiyorum.

- Ücret ve süre konusuna tekrar değinmeyeceğim. Süre açısından, bu kursların
  tarzı bu şekilde. Ücret olarak da görüşlerimi iletmiştim.
- Süre konusuna şöyle bir ekleme yapabilirim. Kurslar uzayabiliyor. Örneğin şu
  an almakta olduğum Unix/Linux Sistem Programlama kursu 220 saat olarak
  duyurulmuştu ama şu an sanıyorum 400 saati geçmiş durumda. Çok şikayetçi
  değilim, konular hoşuma gidiyor ama neden bu kadar sapma oluyor bilmiyorum.
  Neyse ki genele açılan kurslarda konular bitene kadar kurs sürüyor ya da eski
  derslerden kayıtlarla eksik içerikler telafi ediliyor. Örneğin Necati Bey'den
  aldığım C kursu bir süre daha canlı devam etmişti fakat kalan birkaç ders,
  eski kayıtlardan telafi edilmişti (o yüzden süresi aslında 220 saatten de
  biraz uzun). Kaan Bey'den aldığım kurslar ise şimdilik içerik bitene kadar
  canlı olarak devam ediyor. Yani içerik açısından bir eksiğiniz kalmıyor ama
  sürenin uzaması motivasyonu ve katılımı düşürebiliyor.
- C kursu geniş bir katılım profilini hedeflediğinden konular basitten başlıyor
  ve görece yavaş bir tempo ile ilerliyor. Eğer benim gibi dil ile biraz
  tecrübeniz varsa biraz sıkılabilirsiniz. Kayıtlardan izlerseniz dersleri
  atlama veya hızlandırma imkanınız oluyor. Ama öğrenme açısından canlı katılım
  en iyisi (ben yapamamış olsam da). Öte yandan bahsettiğim İleri C ve
  Unix/Linux Sistem Programlama gibi kursların hedef kitlesi daha dar olduğu
  için kursun ilerleme hızı da bir miktar artıyor
- Kurumsal olarak PLC2, Doulos gibi firmalardan eğitim aldıysanız bu firmaların
  eğitimleri sonunda çok iyi materyaller (aranabilir PDF gibi) verdiğini
  biliyorsunuzdur. Kaan Bey'in dersleri sonunda `.txt` formatında bir kurs notu
  elinizde oluyor. Necati Bey'in kursu sonunda ise elinizde sadece videolar
  oluyor. Hoş Udemy kursları da genelde sadece video içerikli oluyor. Kaan
  Bey'in notları oldukça yeterli. Ama özellikle Necati Bey'in kursu sonrasında
  bir ders notu olmaması kurumsal tarafta çeşitli soru işaretleri doğurabiliyor
  (gözlem).

## Kursu alacaklara öneriler 💡

Kursu almaya düşünen arkadaşlara naçizane önerilerim şöyle olacaktır:

- Canlı katılım sağlamaya çalışın. Derslerde sorulan sorulara cevap vermeye
  çalışın, soru sormaya çalışın. Telegram grubunda da olan tartışmalara
  katılmaya çalışın.
- Ödevleri, yani çalışma sorularını, yapın.
- **Kendi notunuzu çıkarın.** Çok daha öğretici olacaktır. Dönüp dönüp
  videolarda içerik aramaya çalışmazsınız.
- Kursun toplam içerik süresinin uzama ihtimaline (canlı ders sayısının artması
  ya da kayıtlı derslerin eklenmesi) hazırlıklı olun.

## Meraklılara... 🔍

C ve C++ ile çalışıyorsanız Necati Bey'in kurucusu olduğu [Türkiye C++
Topluluğu](https://trcpp.org/)'na muhakkak katılın. Necati Bey gibi alanında
bilgili kişilerin olduğu iki adet Telegram grubunda (**C++ Türkiye - Basic** ve
**C++ Türkiye Topluluğu**) kaliteli bilgi paylaşımları ve tartışmalar dönüyor. C
ile ilgili sorularınızı Basic grubuna sorabilirsiniz. Grupların adresleri
topluluğun sitesinde bulunuyor. Topluluğun bir de bir [YouTube
kanalı](https://www.youtube.com/c/turkeycpp) var. Zaman zaman canlı yayınlar ve
çeşitli sunumlar yapılıyor.

Necati Ergin: [GitHub](https://github.com/necatiergin/),
[YouTube](https://www.youtube.com/@necatiergin) ve
[LinkedIn](https://tr.linkedin.com/in/necatiergn), Kaan Aslan:
[LinkedIn](https://tr.linkedin.com/in/kaan-aslan-bb32731), CSD:
[LinkedIn](https://tr.linkedin.com/in/csd-c-ve-sistem-programc%C4%B1lar%C4%B1-derne%C4%9Fi-473686195)
takip edebilirsiniz.

Necati Bey, yakın zamanda Coşkun Taşdemir Bey'in canlı yayınına konuk olmuştu:

{% include youtubePlayer.html id="iQwPbEokS4w" %}

Yıllar önce Bilişim Sohbetleri kanalı tarafından, CSD ile yapılmış uzun bir
program (ses kalitesi biraz kötü):

{% include youtubePlayer.html id="YzrAHP0TovY" %}

Buraya kadar okuduysanız tebrik ve teşekkür ederim. Amacım kursu almayı düşünen
arkadaşlara faydalı olabilmekti, umarım öyle de olabilmişimdir.

Görüşmek üzere... 👋

> Not: Bu okuduğunuz yazı, derste aldığım notlardaki gibi bir satırı 80 karakter
> ile limitleyince Markdown formatında 820 satır tutuyor. 60 derste tuttuğum
> notların ortalaması 618 satır ediyor. Bu da böyle bir istatistik…

[^1f]: [Wikipedia - Characters per line](https://en.wikipedia.org/wiki/Characters_per_line)
[^2f]: [Necati Ergin ile C ve C++ Dilleri: Nasıl Öğrenmeli ? - Mühendislik Sohbetleri](https://www.youtube.com/live/iQwPbEokS4w?si=A_O4af4xaJkEpgTY&t=4074) 1:07:54
