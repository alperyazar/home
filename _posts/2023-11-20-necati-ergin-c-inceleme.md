---
# License: CC-BY-NC-SA-4.0.
title: "220 Saat C dersi alınır mı? (Necati Ergin C kursu)"
excerpt: "Necati Ergin'den aldığım, 180 saat olarak Eylül 2022'de başlayıp 220 saat olarak Nisan 2023'te biten C kursu ve bu tarz kurslar hakkındaki görüşlerimi paylaşıyorum."
axseq: 11
published: true
tags:
  - tr
---

Necati Ergin Bey, 30 yıldan fazla tecrübesi olan bir C/C++ eğitmeni. Özellikle
C ve C++ olmak üzere programlama ile ilgilenen birçok kişinin, bu ismi ve
Necati Bey'in kuzeni olan Kaan Aslan'ı ve C ve Sistem Programcıları Derneği'ni
(CSD) bildiğine eminim. Bu yüzden, uzun uzun kendilerini anlatmaya gerek duymuyorum.
Ama yine de kendisinin Linkedin ve Github profili linklerini bırakıyorum, dilerseniz
bakabilirsiniz. CSD ve Kaan Bey hakkında ilerleyen kısımlarda bilgi vereceğim.

Bu yazının konusu, Necati Bey'den ya da Necati Hoca'dan (ki kendisine hoca denmesinden
pek hoşlanmıyor hatırladığım kadarıyla ama herkes böyle diyor, ben de böyle diyeceğim
yazıda. Kendisi okuyorsa: Kusura bakmayın hocam!) aldığım C dersi olacak. Bu
doğrultuda aldığım ders ile ilgili çeşitli bilgiler verip, **kişisel** görüşlerimi
paylaşacağım. Benzer bir kursu almayı düşünen arkadaşlara da yardımcı olabilmeyi
umuyorum. Muhtemelen uzun bir yazı olacak (e dersin kendisi 220 saat, kısa yazmak
yakışmaz değil mi!), o yüzden favori içeceğinizi alabilirsiniz, mesela çay 🍵.

## Aldığım kurs

Necati Hoca'nın periyodik olarak C ve C++ kurslarını açtığını söylemem yanlış
olmaz. Ben de Eylül 2022'de açılan, Online C Kursu'na katıldım. Kurs, 3 Eylül
2022'de başladı ve 2 Nisan 2023'te tamamlandı, neredeyse tam 6 ay. Kurs boyunca
toplam **60 ders** yapılmış oldu. Ben ise ne yazık ki sadece ilk 9 derse canlı
katılabildim. Kalan dersleri kayıtlardan izledim ve bu izlemeyi Kasım 2023'te
bitirdikten sonra (dersin başlangıcından itibaren 1 yıldan uzun sürdü), verilen
sertifikayı artık hak ettiğimi düşünerek Necati Hoca'dan gururla sertifikamı
aldım.

![Sertifika](/assets/img/23/11-sertifika.jpg){:.centered}

{:.text-align-center}
Aldığım Sertifika (QR kod çalışmıyor, boşuna uğraşmayın.)

{:.text-align-center}
*Başkaları kendine çoğaltırken zorlansın diye rastgele RGB gürültü ekleyecek
kadar da düşünceliyim (hastayım). Evet!*

Evet, kurs sonunda bir sertifika alabiliyorsunuz. Gördüğünüz üzere hem Necati
Hoca'dan hem de CSD Başkan'ı Kaan Hoca'dan imzalı bir dijital katılım sertifikanız
oluyor. Bu sertifika, bir sınav karşılığı verilmiyor. Derse katılan herkes
sertifikayı alabiliyor. Burada karşılıklı dürüstlük üzerine kurulu bir güven var
aslında. Necati Hoca, derslerin hepsini izledikten sonra sertifika istenmesini
rica etmişti, ben de öyle yaptığım için sertifikayı almam ve bu yazıyı
yazmam Kasım 2023'e kadar uzadı.

> Linkedin gibi platformlarda veya iş başvurularında bu ve benzeri kurslarda
> sertifikası olan arkadaşları görebilirsiniz. Eğer işe alım tarafında
> çalışıyorsanız CSD sertifikalarının ders tamamlama sonrası verildiğini
> vurgulamak isterim, yani bir sınav karşılığı verilmiyor, sertifikayı alan kişi
> tüm derslere (hatta hiç bir derse bile teorik olarak) katılmamış olabilir.
> Bu sadece bir katılım sertifikası, yeri gelmişken belirtmek istedim. Ayrıca
> biri isterse "Paint"te falan kendisine bunu yapabilir, sertifikanın bir doğrulama
> mekanizması bulunmuyor. Ama illa emin olmak isterseniz, ilgili adayın aldığı
> dersin hocasına, adeta kişinin velisi gibi "Bizim oğlanın/kızın dersleri nasıl?"
> diye sorabilirsiniz belki. Eğer kursun üzerinden çok süre geçmediyse, 200+ saat
> beraber vakit geçirilen birinin hoca tarafından unutulacağını çok sanmıyorum,
> hele ki ilgili kişi derse soru/cevaplar ile aktif katılım sağlıyor ise...

Benim aldığım kursun dersleri Cumartesi ve Pazar günler, 14-18 saatleri arasında,
haftada 8 saat olacak şekilde işleniyordu. Kurslar, dersleri ya hafta sonları ya
da hafta içi akşam (19-22 gibi) olacak şekilde açılıyor genelde. Kurslar, Zoom
üzerinden canlı olarak işleniyor. 4 saatlik dersin toplam yaklaşık 30 dakikası
aradan oluşuyor. Canlı ders sırasında, hocaya soru sorabiliyorsunuz. Her kursun
bir de Telegram grubu bulunuyor. Yine ders dışında da istediğiniz zaman
soru sormak mümkün. Sorularınız genelde yanıtsız kalmıyor. Derslerin video
kayıtları Vimeo platformuna yükleniyor ve bir kurs sistemi üzerinden üreteceğiniz
şifre ile kayıtlı derslere ulaşabiliyorsunuz. Derslerin kayıtlarına sonsuza kadar
erişeceğinizin bir garantisi yok fakat benim aldığım kursun video kayıtlarına
1 sene geçmesine rağmen erişim sağlanabiliyor.

Hoca, aralarda ödev veriyor. Bir kısmını derste çözüyor bir kısmını kendisine
yollamanızı bekliyor. Ben çözüp yollamadığım için oradaki süreci bilmiyorum
(tembellikten) fakat gördüğüm kadarıyla gönderen kişilere iyi ve doğru kod
yazmayı merkeze koyan bir bakış açısı ile geri dönüşler sağlanıyor. Ama hiç
göndermediğim için "şöyle oluyor" desem de yalan olacak.

Bizim kursumuz, 180 saat olarak planlanmıştı fakat 220 saat olarak tamamlandı.
Araları çıkarttığım zaman da "kemiksiz" olarak
**198 saat 10 dakika 02 saniye** C işlemiş olduk.

## Kursu neden aldım?

Beni bu yazı öncesinde de biraz tanıyor olabilirsiniz eski paylaşımlarımdan.
Kursa başladığım zaman tam 10 yıllık mühendistim ve gerek mezuniyet öncesi
gerekse işe başladıktan sonra profesyonel anlamda C programlama ile zaten bir
tecrübem vardı. Kursu alana kadar yazdığım C kodları çalıştığım firmanın
ürünlerinde yer alıyordu. Peki neden bu kursu aldım? Çünkü özünde takıntılı
biriyimdir! Üzerine uzun süre zaman harcadığım ve çalıştığım şeylerin incik
cincik detayını öğrenmeden pek rahat edemiyorum, bir süre sonra batmaya
başlıyor. Kendimi gömülü yazılım mühendisi olarak nitelendirmiyorum, bu aralar
"Full Stack" Elektronik Mühendisi diyorum başka işler de yaptığım için ama C ile
programlama, ağırlıkla gömülü alanda, yine de günlük rutinimin azımsanmayacak
bir kısmını oluşturuyor. Hal böyle olunca, *güzelce* bir öğrenme ihtiyacı
hissettim. Bazı kavramları tam oturtamadığımı biliyordum. Kursun bu konuda
yardımcı olacağını düşündüm (ve yanılmadım). Benim aldığım kursun yaklaşık 1 ay
öncesinde başlayan, yine Necati Hoca'nın verdiği C++ kursuna katılan
arkadaşlarım vardı. Onların da Necati Hoca hakkındaki olumlu yorumlarını
duyduktan sonra kursu almaya karar verdim. Kurs hakkındaki görüşlerimi ilerleyen
kısımlarda belirteceğim, burada sadece alma nedenimi belirtmek istedim.

Aslında Kaan Hoca'dan bu kurs öncesinde 120 saatlik bir C kursu da almıştım, bu
sitenin ana sayfasında ve Linkedin profilimde de bu bilgi var. Fakat bu
çalıştığım firmaya verilen kurumsal bir kurstu ve içeriği tam aynı değildi.
Necati Hoca'dan aldığım kursu, bu kurs sonrasında aldım. Yani adeta toplamda 340
saat sadece C kursu almış oldum, gerçekten uzun bir süre. İleride buraya tekrar
değineceğim.

## Kursu nasıl takip ettim?

Başlarda da belirttiğim gibi ne yazık ki canlı katılım imkanım pek olmadı.
Canlı katılımın düşmesinin hocanın motivasyonunu da azaltabileceğini biliyorum
ama denk getiremedim ne yazık ki (Kusura bakmayın hocam!), çoğunlukla kayıtlardan
izledim. Kayıtlardan izlemenin avantajı da yok değil elbette. İstediğiniz hızda
izleyip, durdurup geri alabiliyorsunuz. Zorluğu ise disiplini sağlamak. Yani
insan salladıkça sallayabiliyor izleme işini. Kendimden pay biçelim, Nisan'da
biten kursu Kasım'da tamamlayabildim. Canlı izlemenin bir avantajı da hemen
soru sorabilme imkanı. Ama Telegram grubu da olduğu için kayıtlardan izlerken de
soru sorma şansı oluyor, tam yerini tutar mı bu size kalmış biraz.

Kurstan elde edindiğim bilgiden aslında kendime bir *referans kaynak* oluşturmak
istedim. Bu yüzden dersleri dinlerken kendime notlar çıkardım. Takdir edersiniz ki
videolara süresiz erişim şansı yok ve olsa bile günümüz teknolojisi ile Türkçe
içerikli videolarda arama yapmak pek kolay değil. O yüzden yazılı olarak içeriğin
elimde olmasını istedim.

### Not alma yöntemim

Not alma yöntemimi kısaca anlatmak istiyorum, merak edip soran arkadaşlar
olmuştu. Notları [Markdown](https://www.markdownguide.org/) formatında aldım.
Editör olarak bir miktar eklentiyle beraber [Visual Studio Code (VS
Code)](https://code.visualstudio.com/) kullanıyorum. Bu kısımla ilgili belki
ayrı bir yazı yazabilirim, o yüzden pek detaya girmiyorum. Daha sonra da
[Sphinx](https://www.sphinx-doc.org/en/master/) isimli bir araç ile Markdown
dosyaları derleyip, statik bir HTML site oluşturuyorum. Aslında böyle yönetmeye
çalıştığım kişisel bir wikimsi bir kaynağım var, ders notları da bunun bir
parçası oldu.

![Not Akışım](/assets/img/23/11-akis.png){:.centered}

{:.text-align-center}
Not alma akışım (ne çizdim be!)

![MD Çevirim](/assets/img/23/11-md-cevrim.png){:.centered}

{:.text-align-center}
Sol tarafta görebileceğiniz gibi her ders için aynı bir dosya tutuyorum. Sağ
üst köşede, bir adet dosyanın bir kısmını görüyorsunuz. Bu, Markdown formatında
bir yazı. Sağ altta ise ilgili dosyanın Sphinx tarafından HTML'e çevrildikten
sonraki halinin, tarayıcıda nasıl göründüğü yer alıyor. Ne kadar şeker... 🍬

Herkesin yoğurt yiyişi farklıdır, özellikle not alma konusunda. Ben bu akıştan
memnunum. Bununla ilgili ayrı bir yazı yazabilirim.

### Benden sayılar

Derslerdeki içeriği neredeyse olduğu gibi yazıya döktüğüm için bu notlar
üzerinden çeşitli sayılar sunmak istiyorum. Peki neden? Çünkü neden olmasın?

Takıntılı biri olduğumu söylemiştim. Takıntılarımdan biri de sanki bir
[VT](https://en.wikipedia.org/wiki/VT100) terminalde yazıyormuş gibi 80 kolonu
aşmamaktadır [^1f]. Yani Markdown dosyalarının bir satırında (neredeyse)
maksimum 80 karakter oluyor. Bir üstteki VS Code ekran görüntüsüne bakarsanız
ekranın en sağında yukarıdan aşağıya inen silik bir çizgi görebilirsiniz, işte o
sütün no 80'i gösteren bir çizgi. İşte bu şekilde yazdığım zaman, aldığım tüm
notların Markdown hali tam **37095 satır** tutuyor, toplamda ise **141784
kelime** yazmışım ve bu da **1047310 karakter** ediyor (evet milyon, klavyemin
pilinin niye hızlı bittiğine şaşırmamam lazım). Derste toplam irili ufaklı
**1616 adet C kodu** yazmışız. Bunlar bir kısmı birkaç satırlık, bir kısmı ise
onlarca satırdan oluşan kodlar. Bu sayı, notlardaki *blok kod* sayısını
gösteriyor yani Markdown'da ```` ```c <kod>``` ```` şeklinde yazdığım kodlar.
Metin içerisine yazdığım *inline* olan, Markdown'da ``` `` ``` olarak yazılan,
çok ufak kod parçaları buna dahil değil. Bu 1616 adet C kodunun toplam uzunluğu
ise **12039 satır** oluyor. Markdown dosyalarını birleştirip, `pandoc`,
`xelatex` ve `pdftk` araçları ile tek bir PDF'e çevirdiğim zaman ise **690
sayfa** uzunluğunda bir doküman elde ediyorum. Bu elbette, font büyüklüğüne,
şablona vs bağlı bir değer. Ama hangi şablon olursa olsun temiz bir 300 sayfa
olur diye düşünüyorum. Ders notlarında toplamda **47 adet** `mülakat` sözcüğü
geçiyor, bu sayıdan neden bahsettiğimden ileride bahsedeceğim. Ayrıca toplamda
**200 kere** `tanımsız davranış`, undefined behivor, UB demişiz. Bu yine, derste
en sık duyacağınız sözcüklerden biri.

Elinizde yazılı notlar olduğu zaman arama yapmak kolaylaşıyor. Not çıkarmak
kolay değil, biliyorum. Hele ki böyle uzun bir kursta not çıkarmak kişiyi
yavaşlattığı için kurs hiç bitmeyecekmiş gibi geliyor. Ama buna dayanıp,
not çıkararak gitmenin faydalı olacağına inanıyorum sizler için de. Komik bir
anı olarak, bizim kurs grubunda bir arkadaşımız `struct`lar hangi dersteydi diye
sormuştu. Ben de hiç gerek olmamasına rağmen ders notlarımdaki `struct` kelimesinin
sıklığını gösteren bir grafik paylaşmıştım. Böyle gereksiz şeyler de yapmanıza
imkan sağlıyor not almak.

![struct kelime sayısı](/assets/img/23/11-struct.png){:.centered}

{:.text-align-center}
asdfghjklşi

## Kurs içeriği

Ders notlarıma bakarak kabaca kursu parçalara bölmeye çalıştım. Ben 6 parçaya
böldüm. Elbette kurs akıp gidiyor, keskin geçişleri yok ama konu içeriklerine
göre böyle bölebilirim diye düşündüm. Kursta işlenen konuları, fikir vermesi
açısından paylaşıyorum. Eğer almaya karar verirseniz Necati Hoca'nın kurs ile
ilgili Github'taki sayfalarında daha detaylı konu başlıkları da oluyor.

| İçerik | Uzunluk |
| ------ | ------- |
temel C kavramları, temel veri yapıları, fonksiyonlar, operatörler ve öncelikleri, temel kavramlar (short ciruit, UB, sequence point, scope, value category vs.), temel standart kütüphane fonksiyonları, kontrol ve döngü deyimleri, preprocessor (tüm direktifler, functional macro vs.), tür dönüşümleri | 77 saat |
diziler, O() notasyonu, temel algoritma ve veri yapıları, yazı işlemleri | 15 saat |
pointer, pointer aritmetiği, typedef, NULL pointer, string literals, pointer arrays, pointer-to-pointer, void pointer, function pointer (array), multi-dimensional arrays | 51 saat |
dinamik bellek yönetimi, dynamic array, linkage, type qualifiers | 15 saat |
struct, incomplete type, linked list, handle technique, union, enum, bit operations, bitfield | 30 saat |
komut satırı argümanları, dosya işlemleri, C99, variadic functions, VLA, assertions, inline,  tipik hatalar | 32 saat |
**Toplam** | **220 saat** |

Siz bu kursu aldığınız zaman süreler biraz değişebilir, bunu fikir versin diye
verdim.

## C ve Sistem Programcıları Derneği (CSD)

C ve Sistem Programcıları Derneği yani CSD'den bahsetmemek olmaz.
Sn. Kaan Aslan'nın dernek yöneticiliğini yaptığı (ve bildiğim kadarıyla da kurucusu)
olan dernek 1993 yılında kurulmuştur ve İstanbul'dadır. Bugüne kadar C ve C++
olmak üzere çeşitli konularda binlerce öğrenciye ders vermiştir. Ülkemizde
bu seviyede ve detayda kurslar verebilen böyle kişilerin ve oluşumların bulunmasını
bir şans olarak görüyorum. CSD, verdiği uzun süreli kurslarla ünlü olan bir
dernektir (+ zamanında geliştirdikleri kendi işletim sistemleri de ses getirmiştir).
Benim Necati Hoca'dan aldığım C kursu da bu ekolden gelen bir kurstur. Kendisi de
uzun yıllar boyunca dernekte eğitmen olarak da görev almıştır. Son yıllarda kursları
dernekten bağımsız mı veriyor tam bilmiyorum, ticari ve fatura boyutu da beni
ilgilendirmiyor ama [derneğin sayfasında](https://csystem.org/egitmenler/) kendisi
"konut eğitmen" olarak geçmektedir, ama CSD bünyesinde Kaan Hoca tarafından
açılan kurs ile benim aldığım ve kendisinin açmaya çalıştığı kurs özünde aynı
kurstur. Elbette kurslar ve eğitmenler arasında farklılıklar vardır. *Objektif*
bir şekilde belirtebileceğim farkları ilerleyen kısımlarda aktaracağım.

Yeri gelmişken, Kaan Bey'in A'dan Z'ye C Kılavuzu, İntel İşlemcileri Korumalı
Mod Yazılım Mimarisi (bu derin teknik bir konudur) ve C Yanlışları adlı zamanında
basılmış 3 adet kitabı olduğunu da belirteyim. Bu kitaplar eski ve günümüzde
pek bulunmuyorlar (bulan olursa bana da hediye etsin lütfen), sahaflarda
falan olabilir. Yine yeri gelmişken belirteyim, A'dan Z'ye C Kılavuzu'na sahip
olan arkadaşlar biliyorum (kendi arkadaşlarımda da var). Kaan Bey'in de laf
arasında belirttiği gibi bu eski bir kitap ve "modern" C'yi kapsamıyor. Yani
bir şekilde bu kitaba erişirseniz buradan C öğrenmek de günümüzde çok doğru
olmayabilir.

CSD demişken şunu da belirtmek isterim: Tam COVID-19 zamanlarında, CSD kurs
notlarını kendi Github sayfalarından "fırsat eşitliğine katkıda bulunmak" için
paylaşmıştır.

![struct kelime sayısı](/assets/img/23/11-csd-duyuru.png){:.centered}

{:.text-align-center}
[Aşı öncesi](https://tr.wikipedia.org/wiki/T%C3%BCrkiye%27de_COVID-19_a%C5%9F%C4%B1lamas%C4%B1)
ilaç gibi hareket 💉.

Kısaca **kral hareket** demek istiyorum! Notların önemli bir kısmı
Kaan Bey'e aittir ve bu şekilde paylaşmaları takdir edilesidir 👏. Notlar,
Türkçe olarak (hatta belki İngilizce kaynaklar arasında da) bulunabilecek en
kaliteli ve doğru kaynaklardandır.
Linki [bıraktım.](https://github.com/CSD-1993/KursNotlari)

## Kurs tarihçesi

C kursu, muhtemelen CSD'nin kurulduğu 1993 tarihinden itibaren verilen bir
kurs. [Wayback Machine](https://archive.org/web/) üzerinde CSD'nin en eski
arşivi 1999 yılından çıkıyor ve bu yılda da bu kurs veriliyormuş.

> Fun fact: CSD'nin sitesine gideceğim diye kafadan `csd.org.tr` yazarsanız sizi
> *Çorap Sanayicileri Derneği* karşılıyor.

Ben de ne yaptım dersiniz? Kursun süre ve fiyat geçmişini de merak ettiğim için
aşağıdaki tabloyu oluşturdum. Fiyatı doğrudan TL olarak vermemin pek anlamlı
olmayacağını düşünerek (2005'te 6 sıfır atma da
[var](https://tr.wikipedia.org/wiki/T%C3%BCrk_liras%C4%B1)), asgari ücret ve USD
cinsinden kurs fiyatının değişimini göstermek istedim. Fiyatları yine Wayback
Machine üzerinden elde ettim. Elbette ilgili yılın asgari ücret ve kur bilgilerini
kullandım.

| Yıl | Kurs Süresi (Saat) | x Asgari Ücret | USD |
| --- | ------------------ | -------------- | --- |
| 1999 | 120 | 3.05 | 405 |
| 2002 | 135 | 3.25 | 364 |
| 2006 | 150 + 30 (C Std) | 3.75 | 1065 |
| 2010 | 160 + 30 (C Std) | 2.81 | 1078 |
| 2015 | 160 + 30 (C Std) | 2.67 | 966 |
| 2020 | 170 | ? | ? |
| 2023 | 200 | 1.1 | 480 |

## vs Doulos

[^1f]: <https://en.wikipedia.org/wiki/Characters_per_line>
