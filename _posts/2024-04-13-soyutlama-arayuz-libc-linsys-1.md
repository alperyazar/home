---
# License: CC-BY-SA-4.0.
title: "Soyutlama Katmanları, Arayüzler ve Standart C Kütüphanesi - Linux SYS - 1"
excerpt: "Soyutlama, bilgisayar sistemlerinin olmazsa olmazı... Peki sistem programlamadaki durumlar nasıl?"
image: /assets/img/24/13.jpg
#imageyt: sO_Sdf09DiY
toc: true
axseq: 13
published: true
tags:
  - tr
  - linsys
---

Bilgisayar sistemleri (bilgisayarların kendisi, bilgisayarlar arası ağlar gibi),
çeşitli teknolojiler ile oluşturulan çözümlerin üst üste konulması ile
oluşturulur. Bu *Çözüm Yığını (Solution Stack)* içerisindeki her bir katman, bir
alttaki katmanın detayını bilmez fakat sunduğu çözümü *arayüzler (interfaces)*
ile kullanır. Yapılan bu soyutlama sayesinde çözümler birbirleriyle hızlı bir
şekilde entegre edilebilmekte ve geliştiricilerin çözüme varma hızı artmaktadır.
Elbette çok katmanlı ve çok soyutlamalı çözümler genellikle bellek tüketimi ya
da CPU zamanı gibi çeşitli açılardan katmansız ve soyutlama içermeyen *tek blok
(monolith)* çözümlere göre daha verimsiz olmaktadır. Fakat günümüzde birçok
alanda katmanlı ve soyutlamalı yapının getirdiği geliştirici verimi artışı (daha
hızlı ve hatasız kod yazma gibi), oluşan performans verimsizliği ile
kıyaslanamayacak kadar fazladır. İşlemcilerin hızlanması, belleklerin ucuzlaması
ve maliyetlerinin düşmesi oluşan performans verimsizliklerini iyice göz ardı
edilebilir seviyeye çekmektedir.

![Beş Ağ Katmanı](/assets/img/24/13-bes-ag-katmani.jpg){:.centered .lazyload}

{:.text-align-center}
Kullandığımız Internet sistemi soyutlamaya en iyi örneklerden biridir.

Bilgisayarlar arasında kullandığımız veri değişim ve iletişim protokolleri
soyutlamanın en iyi çalıştığı örneklerden biridir. Bunların başında ise İnternet
gelir. Biz bir web sitesine girdiğimiz zaman tarayıcı yazılımımız ile web
sunucusu yazılımı sanki aynı bilgisayar üzerinde çalışıyormuş gibi birbirleriyle
haberleşip bir veri aktarımız gerçekleştirirler. Halbuki bu iki yazılım, iki
farklı bilgisayar üzerinde, Dünya'nın herhangi bir iki noktasında (belki de
başka gezegenler üzerinde) olabilir. Bu yazının konusu, İnternet protokolü
olmadığı için detaylara girmiyorum fakat bu protokollerin birbiri üzerinde nasıl
çalıştığını aslında günlük yaşantımızda gözlemliyoruz. Örneğin bizlerin klasik
internet dediği şey, yani bir web sitesine girip  yazı ya da video bir içerik
görüntüleme işi, HTTP protokolü üzerinde çalışmaktadır. Çizimde de en yukarıda
bulunan Uygulama Katmanı, bu protokoldür. Biz bir internet sitesine girdiğimizde
kablolu Ethernet üzerinden mi bağlıyız? Wi-Fi ile mi bağlıyız? cep telefonunda
ise mobil veri mi kullanıyoruz? Ya da işin biraz daha teknik kısmını biliyorsak
IPv4 mü yoksa IPv6 mı kullanıyoruz? diye hiç düşünmüyoruz. Bu protokoller
birbirleri üzerinde çalışıyorlar, bir katmanın sunduğu çözümü başka bir katman o
çözümün detayını bilmeden kullanıyor. O yüzdendir ki ileride 5G, 6G gibi
teknolojilerle alt katmanlarda ciddi değişiklikler olsa da en tepede çalışan
Uygulama Katmanı bundan pek etiklenmeyecek ve internet tarayıcımız HTTP
çalışmaya devam edecek. Bu konuyu fazla uzatmadan burada kesiyorum. Elbette
protokol seviyesindeki bu soyutlamanın da getirdiği verimsizlikler oluyor,
örneğin haberleşme bant genişliğinin hepsi faydalı veriye gitmiyor. Fakat
insanlık bu problemi, soyutlama katmanları ile daha küçük parçalara bölüp, bu
problemleri ayrı ayrı çözüp daha sonra birleştirip büyük çözümü oluşturduğu için
bugün İnternet gibi devasa altyapı olabiliyor.

---

Soyutlama her yerde var. Sadece bilgisayarlar arası protokllerde değil
**bilgisayarın içinde bile birçok soyutlama katmanı mevcut.** Programcı
tarafından soyutlamanın başladığı ilk yer işlemciler yani CPU'lar. İşlemci
tasarlayanlar işlemcinin detaylarını ve iç yapısını **Instruction Set
Architecture (ISA), Buyruk Kümesi Mimarisi** ile biz programcılardan
gizliyorlar. Bu iyi bir şey, çünkü programcılar işlemcilerin detaylarını bilmek
zorunda kalmadan (ya da ne kadar bilmek isterlerse) programlarını
yazabiliyorlar. Bu sayede bizler de  bilgisayarımızı alırken içerisinde Intel
işlemci mi AMD işlemci mi var diye pek düşünmüyoruz, çünkü ikisi de aynı ISA'yı
destekliyor. ISA'yı kullanarak program yazma pratiğine de zaten **assembly
programlama** diyoruz. Sadece 0 ve 1'lerden oluşan *makine dilini* saymazsak (ki
zaten assembly programlama bunun çok üzerinde değil) pratikte kullanabileceğimiz
en düşük seviye dil assembly olmaktadır. Assembly bazı Türkçe kaynaklarda
*sembolik makine dili* olarak da geçmektedir. Konunun bu kısmı ile ilgili aşağıdaki
blog yazımda daha detaylı bilgiler mevcuttur.

{% include ax_single.html reccmode="single" reccyear="24" reccaxseq="9"%}

Yazılımcı açısından bilgisayar içerisindeki en belirgin soyutlama katmanı belki
de **İşletim Sistemi, Operating System (OS)** olmaktadır. İşletm sistemleri
bilgisayarın donanımını programıcdan soyutlayarak programcıya işlemci, bellek
gibi birçok açıdan *ilüzyon* yaratırlar. Yazılımcılar, yazdıkların kodun çalıştığı
bilgisayarın detaylarını bilmeden bu sayede program yazabilirler.
**Fakat bir problem var. Gerektiği durumlarda donanım ile nasıl konuşacağız?**
İşletim sistemi üzerinde çalışan programlar, donanıma (yani donanım yazmaçlarına,
register) çoğu zaman doğrudan erişemezler. Bunun dışında tipik olarak başka
programlara da pek karışamazlar. Peki bir ihtiyaç durumunda bu nasıl olacak?
İşte burada programlar, işletim sisteminden yardım alırlar. Bir programın üzerinde
çalıştığı işletim sistemi ile iletişime geçmesinin ve ondan bir şey istemesinin
yolu **system call** yani **sistem çağrılarını** kullanmaktadır. Örneğin Linux
üzerinde sistem programlama yaparken de ilerleyen kısımlarda kernelden sistem
çağrıları bir şeyler isteyeceğiz fakat bunu kernelin iç yapısını neredeyse hiç
bilmeden yapabileceğiz. İşte bu da bizler için bir soyutlama katmanı olmaktadır.
Kernel bizler için bir *arayüz* oluşturmakta, bizler de kernelin iç detaylarını
bilmeden bu arayüz üzerinden kernelden faydalanabilmekteyiz.

Linux kerneli, 300'den fazla farklı sistem çağrısı desteklemektedir. [^2f] Bu sayı
ilk bakışta çok olabilir fakat Windows'un binlerce sistem çağrısı desteklediğini
okumuştum. Bu yüzden Linux'tan, minimal düzeyde sistem çağrısı sunan bir işletim
sistemi olarak bahsediliyor. Daha az sistem çağrısı, sistem programlama yapacak
kişi tarafından öğrenilmesi gereken daha az fonksiyon demek. Bu sistem çağrıları
**syscall** olarak da geçmektedir.

Sistem çağrısı mekanizmasının donanım üzerinde nasıl gerçekleştirdiği konumuz
değil, en azından bu yazı kapsamında. Fakat kabaca şöyle: Burada işlemcinin
registerları yani yazmaçları kullanılıyor. Sistem çağrısı yapan program,
işlemcinin belirli yazmaçlarına belirli değerler yerleştiriyor. Her bir sistem
çağrısının aslında bir numarası var. Bunu kullanmak isteyen programcı, o
numarayı bir register'a yazıyor. Bir parametre geçirecekse (fonksiyonlar ile
geçen parametreler gibi düşünebilirsiniz) o parametreleri de diğer yazmaçlara
dolduruyor ve sistem çağrısı yapıyor. Kernel ise bu yazmaçların değerini
okuyarak programcının gerçekleştirmek istediği işi (izni var ise) yapıyor ve
geri dönüyor. Bu esnada işlemci de mod değiştirmiş oluyor (user mode ve kernel
mode). Fakat bu yazıda o detaylara girmek istemiyorum. Aklımızda kalması gereken
şey, işletim sistemi çekirdeğinin bir şekilde programcılara kullanabilecekleri
bir arayüz sunması ve bu programcıların bu arayüzü kullanarak çekirdeğin iç
yapısının detayını bilmeden bundan faydalanabiliyor olduğu.

Peki bir şey dikkatinizi çekti mi? Kernel ile konuşup, ondan bir şey isteyen bir
program bu isteğini CPU'nun register'larına çeşitli değerler koyuyor ve kernelin
bu değerlere bakarak çalışmasını istiyor. Bu sistemin sağlıklı çalışabilmesi
için her iki tarafın da register'lara aynı anlamları yüklemesi lazım. Örneğin
sistem çağrısı yapan program, `register 0` ı sistem numarasını iletmek için
kullanıyorsa kernel de bu register'ı sistem numarasını okumak için kullanmalı.
Yani her iki taraf da register'ların anlamları üzerinden önden bir anlaşmaya
varmalı. İşte burada aslında kernel geliştiricileri, programcılar için bir
arayüz tanımlıyorlar. *Bu register şu anlamda, şu register bu anlamda* diyorlar.
Buna **calling convention** adı veriliyor. [Şu sayfada
](https://www.chromium.org/chromium-os/developer-library/reference/linux-constants/syscalls/)Linux
kernelinin kullandığı calling convention'nun detaylarını görebilirsiniz.
System call'lardan kısaca **syscall** olarak da bahsediliyor.

Linux kernelinin oluşturduğu gibi iki farklı yazılımın birbiriyle uyumlu bir
şekilde çalışması için oluşturulmuş, bu şekildeki düşük seviye arayüzlere
**Application Binary Interface (ABI)** adı veriliyor. ABI kavramı sadece kernele
özgü bir kavram değil. Daha genel olarak bir program bir fonksiyon diğerini
çağırırken ne olacak? Register'lar ne anlama gelecek? Stack (yığıt)
organizasyonu nasıl olacak? gibi sorular da ABI kapsamında yanıtlanıyor. ABI'nin
önemli bir özelliği, derlenmiş program ve kütüphanelerin birbirleriyle uyumlu
bir şekilde nasıl çalışacağını olabilecek en düşük seviyede tarifliyor olması. O
yüzden *binary* arayüz olarak geçmektedir. **ABI doğrudan programcılar
tarafından kod yazılırken kullanılan "insanlar için tasarlanmış" arayüzler
değilleridir.**

---

Linux kerneli, ilk olarak 1991 yılında yayınlanmıştır. Günümüze gelen kadar
kernel ciddi miktarda değişime uğramış ve gelişmiştir. Kernel geliştiricilerinin
yıllar boyunca sabit tutmaya çalıştığı ve çaba harcadığı en önemli konulardan
biri **kernel tarafından sağlanan sistem çağrılarının ABI'larını sabit
tutmaktır.** Bu kararlı arayüz olmasaydı Linux kernel versiyon 5 üzerinde
çalışan bir program, kernel 6 üzerinde çalışmayabilirdi. Bu da her bir yeni
kernel yayınlandığında eldeki tüm programların kaynak kodundan yeni ABI için
derlenmesini gerektirirdi. Bu, hiç kimsenin sürekli yapmak isteyeceği bir iş
olmazdı. Ayrıca kaynak kodu elde olmayan, Linux üzerinde çalışan kapalı kaynak
yazılımları idame etmek de ciddi bir problem olurdu. **Eğer bir işletim sistemi,
sunduğu arayüzde sürekli değişiklikler yaparsa bu işletim sistemi tarihin tozlu
sayfalarına hızla karışır.**

Belirttiğim gibi kernelin iç yapısı, kernelin içerisindeki fonksiyonlar çok
ciddi değişikliklere uğradı. Fakat kernel, sağladığı arayüz ile kullanıcıdan
*soyutlandığı* için bu değişiklikler kullanıcıları (neredeyse) hiç etikelemedi.
Bu da aslında soyutlamanın bir önemini daha vurguluyor. Arayüzü bozmadığınız
sürece içeride istediğiniz gibi değişiklikler yapabiliyorsunuz. Arayüz ile bir
soyutlama yapılmasaydı, bu işler de bu kadar kolay olmazdı.

---

**WE DO NOT BREAK USERSPACE!** [^3f]

Linus Torvalds'ın (Linux'un yaratıcı) bir sözü [^1f]:

> We care about user-space interfaces to an insane degree. We go to extreme
> lengths to maintain even badly designed or unintentional interfaces. Breaking
> user programs simply isn't acceptable.

---

Yani diyor ki, kernelin arayüzünü bozmak kabul edilebilir bir şey değil. Var
olan hatalı arayüzleri sıfr arayüzü bozmamak adına devam ettiriyoruz.

---

ABI şeklinde sağlanan kernel arayüzü birçok programcı için çok düşük seviye
kalmaktadır. ABI'yı doğrudan kullanmak için temelde assembly dilinde programlar
yazmamız gerekir, bu da kolay bir iş değil. **Peki soyutlamayı biraz daha
arttırabilir miyiz?** İşte burada **POSIX** kavramı ile tanışıyoruz: Portable
Operating System Interface yani Taşınabilir İşletim Sistemi Arayüzü. POSIX
kavramına ileride değineceğim fakat bizlere sunduğu şey işletim sistemi ile C
dili içerisinde, C fonksiyonları ile assembly seviyesine inmeden, konuşma
imkanıdır. POSIX standartları ayrıca yazdığımız kodların sadece Linux üzerinde
değil, Unix türevi diğer işletim sistemlerinde de (macOS gibi) çalışmasını
sağlar. POSIX ile kernel bizden bir adım daha soyutlanmış olacaktır. Fakat hala
kernele çok yakın bir noktadayız. İşte POSIX gibi çeşitli standartların ve
kütüphanelerin, programcıların kaynak kodlarında C gibi görece yüksek seviye
dillerde (assembly'e kıyasla) kullanması için sunduğu arayüzler ise birer
**Application Programming Interface (API)** örneğidir.

**Linux sistem programlamanın bir tanımı da kernel üzerinde C dilinde yazılmış
POSIX fonksiyonları kullanarak program yazma eylemi olarak yapılabilir.**

## Standart C Kütüphanesi ve POSIX Fonksiyonları

Standart C kütüphanesi ve POSIX kütüphanesine amacı birbirine benzeyen
fonksiyonlar vardır. Örneğin `open()` bir POSIX fonksiyonudur ve standart C
kütüphanesinde bulunan `fopen()` ile benzer bir iş yapmaktadır. Peki farkları
nedir?

İlk olarak şunu tekrar hatırlayalım: C, herhangi bir işletim sistemine bağlı bir
değildir. Yani C dilinde Linux üzerinde de Windows üzerinde de program
yazabiliriz. Bu yüzden C standart kütüphanesinde bulunan `fopen()` fonksiyonu,
standartlarda belirtlidiği şekilde tüm işletim sistemleri üzerinde
çalışmaktadır. `open()` ise sadece Linux üzerinde çağrılabilecek bir POSIX
fonksiyonudur, Windows üzerinde bulunmamaktadır. Linux üzerinde çalışan bir C
kodunda `fopen()` çağrısı yaptığımız zaman bir süre sonra standart C kütüphanesi
tarafından `open()` çağrısı yapılır. Fakat Windows üzerinde aynı kodu
çalıştırdığımız zaman *Windows API* da tanılmanmış olan `CreateFile` (veya
benzeri) bir fonksiyon çağrılır. Standart C kütüphanesi bunu bizim için
halleder.

Eğer farklı işletim sistemleri üzerinde (Linux, Windows, macOS gibi) çalışacak
kodlar yazmak istiyorsak, işletim sistemlerini bizler için soyutlayacak bir
katmana daha ihtiyacımız vardır. Bu da tipik olarak programlama dilleri
olmaktadır.

## Daha Yüksek Seviyeli Diller

C, 70'li yıllardan gelen bir dildir. Yıllar içerisinde yazılım projelerinin
karmaşıklığı artmış, *software engineer* gibi roller türemiş ve Agile 🫣 gibi
yöntemler ortaya çıkmıştır. Bu değişimlerin temel amacı, karmaşıklığı sürekli
artan yazılım problemlerine sistematik bir çözüm getirebilmektir. Günümüzde
bulunan Python, JavaScript, PHP gibi dillere kıyasla C, *düşük seviyeli dil*
kategorisinde kalmaktadır. Yeni diller, nesne yönelimli programlama (OOP) gibi
yeni programlama paradigmalarını desteklemektedir. Bu sayede, bilgisayar
donanımı daha fazla soyutlanabilmektedir. Bu tarz diller, bilgisayalarların iç
yapısının modellenmesinden ziyade gerçek hayat problemlerinin bir programlama
dili ile daha iyi modellenmesine uğraşmaktadır.

Bir dil ne kadar yüksek seviyeli olursa, donanımdan ne kadar uzak olursa olsun
günün sonunda üzerinde çalıştığı işletim sisteminin çekirdeği ile iletişime
geçecektir. Linux sistemler için kernel ile konuşmanın tek yolu syscall
çağrılarıdır. Kod yazdığımız dil ne olursa olsun Linux syscall oluşturmak
zorundadır (Windows için de Windows çağrıları). Diller doğrudan syscall yaparak
veya Linux C API fonksiyonlarını çağırarak kernel ile iletişime geçerler.

Son olarak şunu da not etmek isterim ki bir dilin *yüksek seviyeli* olması, o
dilin *düşük seviyeli* dillerden daha yetenekli olduğu anlamına gelmez.
Programlama dili insan diline yaklaştıkça bilgisayardan daha çok soyutlanır, bu
dillere *yüksek seviyeli* dil denir. Eğer dil makine diline daha yakın ise bu
sefer de dil *düşük seviyeli* dil olur. Onun dışında bir üst-alt ilişkisi
yoktur.

## Özet

<!-- markdownlint-capture -->
<!-- markdownlint-disable -->
![Sistem Programlama Örnekleri](/assets/img/24/13-uc-linux-yazilimi.jpg){:.centered .lazyload}

{:.text-align-center}
Linux üzerinde yazılım yazma alternatifleri
<!-- markdownlint-restore -->

Çizimde de görülebileceği gibi Linux üzerinde çeşitli şekilde yazılım
yazabiliriz. Burada en altta bulunan *İşlemci* bilgisayarın tüm donanımını
tariflemektedir, yani sadece işlemci değil bellek, disk, ağ kartı gibi tüm
donanımları düşünebiliriz. Linux gibi işletim sistemi çalıştıran bilgisayarlarda
donanım tüm kontrolü işletim sistemi çekirdeğindedir. Bilgisayarda koşan diğer
programlar kerneli (yani çekirdeği) by-pass geçemezler, işletim sistemi ile
konuşurlar. İşletim sistemi gerekirse donanıma ulaşır. İşte bu yüzden işletim
sistemi donanımın üzerindeki ilk katmandır.

**1** Burada, Linux çekirdeğinde doğrudan ABI ile konuşuyoruz. Yani **calling
convention** ile belirtilen, hangi registerda ne olması isteniyorsa onu Assembly
dilinde yapıyoruz ve çekirdeğin fonksiyonlarını çağrıyoruz. Bu mümkün olsa da
pratikte pek yapılan bir şey değil.

**2** Burada, C dilinde kod yazıyoruz ama standart C kütüphanesini
kullanmıyoruz, doğrudan POSIX kütüphanesi ile bizlere sunulan ve kernelin
syscall'lerini neredeyse doğrudan yapan C fonksiyonlarını kullanıyoruz. Örneğin
dosya açmak için standart C kütüphanesinde `fopen()` fonksiyonu yerine `open()`
fonksiyonunu çağırıyoruz.

**3** Bu ise en çok alışkın olduğumuz kodlama tarzı. C kütüphanesini kullanarak
kod yazıyoruz. Aynı örnekten devam edecek olursak `open()` kullanmıyoruz ve
`fopen()` kullanıyoruz. Sadece standart C fonksiyonlarını kullandığımız zaman,
standart C kütüphanesinin desteklendiği başka bir yere (örneğin Windows'a)
kodumuzu çok daha kolay taşıyabiliriz. 2 ve 1 nolu yöntemlerde ise aşağıdaki
işletim sistemine doğrudan bağlıyız.

Elbette sadece bu 3 yol ile sınırlı değiliz, hibrit bir şeyler de yapabiliriz.
Örneğin yazdığımız bir C kodu hem standart C kütüphanesini kullanabilir hem de
POSIX fonksiyonları ile çağrı yapabilir. Bu oldukça da yaygındır.

**Peki hem standart C hem de POSIX fonksiyonları ile bir işi yapabiliyorsak
hangi yolu kullanmalıyız?** Bu sorunun genel cevabı başka bir engel yoksa her
zaman yüksek seviyede kalmaktır. Yani standart C kütüphanesi ile devam
edebiliyorsak oradan devam etmeliyiz. Neden? Çünkü bir noktada programımızı
başka bir işletim sistemine taşımak istersek işimiz çok daha kolay olacaktır.
Ayrıca standart C kütüphanesinin fonksiyonları ve açıklamaları, benzer POSIX
fonksiyonlarına çok daha basittir. Fakat standart C fonksiyonları daha az
kapsamlıdır ve bazı durumlarda yetersiz gelebilmektedir. İşte bu noktada POSIX
fonksiyonlarına geçmek daha doğru olacaktır. Ne demişler:

> Premature optimization is the root of all evil. [^4f]

---

Peki, POSIX deyip durduk. Nedir bu? Yenilir mi içilir mi? Sonraki kısımlarda
bunu aktarmaya çalışacağım.

## Sıradaki Yazı

{% include ax_single.html reccmode="single" reccyear="24" reccaxseq="14"%}

## Öneriler ve Kaynaklar

- [Kaynaklar]({% post_url 2024-04-12-linux-sistem-programlama-nedir-linsys-0 %})
- [System call (Wikipedia)](https://en.wikipedia.org/wiki/System_call)
- [Why is there a Linux kernel policy to never break user
  space?](https://unix.stackexchange.com/questions/235335/why-is-there-a-linux-kernel-policy-to-never-break-user-space)
- <https://yarchive.net/comp/linux/gcc_vs_kernel_stability.html>
- [ABI (Wikipedia)](https://en.wikipedia.org/wiki/Application_binary_interface)
- [Binary-code compatibility (Wikipedia)](https://en.wikipedia.org/wiki/Binary-code_compatibility)
- [API (Wikipedia)](https://en.wikipedia.org/wiki/API)
- [POSIX (Wikipedia)](https://en.wikipedia.org/wiki/POSIX)
- [Windows API (Wikipedia)](https://en.wikipedia.org/wiki/Windows_API)
- <https://man7.org/linux/man-pages/man2/syscall.2.html>

[^1f]: <https://yarchive.net/comp/linux/gcc_vs_kernel_stability.html>
[^2f]: <https://www.chromium.org/chromium-os/developer-library/reference/linux-constants/syscalls/>
[^3f]: <https://linuxreviews.org/WE_DO_NOT_BREAK_USERSPACE>
[^4f]: <https://wiki.c2.com/?PrematureOptimization>
