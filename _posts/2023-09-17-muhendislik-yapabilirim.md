---
# License: CC-BY-NC-SA-4.0.
title: "Mühendislik Yapabilirim"
excerpt: "Mühendislik yapmak veya okumak bazen zor. Böyle durumlarda işinize yarayabilecek motivasyon hileleri ve taktikler bu yazıda."
image: /assets/img/23/9.png
axseq: 9
published: true
tags:
  - tr
---

Bu yazıda, **mühendisler** (özellikle **kariyerinin başında olanlar**) ve
**mühendislik öğrencileri** için faydalı olabileceğini düşündüğüm ve kullandığım
çeşitli motivasyon **hile**lerini, **taktik**leri ve **düşünce**lerimi
paylaşacağım. Full Stack Elektronik, her ne kadar elektronik ve bilgisayar
alanında içerikler barındırsa da bu yazının yeterince genel olduğunu ve
bahsedilenlerin **birçok mühendisliğe** uygulanabileceğini düşünüyorum.

Mesleğe yeni başlayan mühendis ve stajyer olarak tanıma fırsatı bulduğum bazı
öğrenci arkadaşlarda bazen bir panik durumu oluyor. Bir şeyleri
anlayamadıklarından, tam yapamadıklarından, "geç kaldıklarından" yakınıyorlar.
Bu düşüncelere sahip olan kişiler de genelde kariyerinde bir şeyler yapmak
isteyen, bir hedefi olan kişiler oluyor. O hedeflere ulaşamayacaklarmış gibi
hissedip bir panik yaşıyorlar. Halbuki, uzamış bir panik ortamı bizler için pek
faydalı değildir.

Bu tarz düşüncelere hepimiz kapılmışızdır. Böyle durumlarda aşağıdaki başlıklarda
anlattıklarımı bir değerlendirmenizi öneririm.

## Yeteri kadar zeki değilim sanırım

Yıllar geçtikçe kendi çalıştığım elektronik ve yazılım ile ilgili alanlar için
önemli olan şeyin zeka değil merak olduğunu defalarca farklı durumda gözlemledim.
Çünkü merak olduğu zaman arkasından motivasyon geliyor, motivasyon da merağı
körüklüyor. Bunlar olunca da kişiler çalıştıkları konuya daha uzun süreler
ayırıyorlar ve bu da günün sonunda öğrenmeyi ve ilerlemeyi getiriyor.

Zekayı nasıl tanımlarız bilmiyorum ama diyelim ki daha zeki dediğimiz kişiler
daha hızlı öğreniyor. Yavaş öğrendiğinizi düşünüyorsanız bile süreklilik çok
daha önemli.

Anlama kapasitesi arttıkça belki kısa sürede daha çok şey öğrenebiliriz ama
**bu 100 metre bir koşu değil, bu bir maraton.**

<!-- markdownlint-capture -->
<!-- markdownlint-disable MD013 MD033 -->
<center>
<iframe src="https://giphy.com/embed/OWFrw15mIVSlxiGhXt" style="width: 100%;" height="265" frameBorder="0" class="giphy-embed" allowFullScreen></iframe><p><a href="https://giphy.com/gifs/usnationalarchives-marathon-runners-boston-OWFrw15mIVSlxiGhXt">via GIPHY</a></p>

Koştur babam koştur...
</center>
<!-- markdownlint-restore -->

## Neticede kul yapımı

Kendi karşılaştığım problemlerde de en çok kullandığım bakış açısı bu. Elektronik
ve özellikle bilgisayar alanlarında çoğunlukla başka kişiler tarafından tasarlanmış
sistemler ile uğraşıyoruz. İlk bakışta bunu anlamıyor olabiliriz. Ben burada her
zaman şöyle düşünüyorum: **Başka bir insanın tasarladığı şeyi anlayabilirim.**

Evet, gerçekten de böyle düşündüğüm zamanlar az değil. İlk anda anlayamasam bile
onu anlayabileceğimi biliyorum çünkü benim gibi birinin tasarladığı bir şeye
bakıyorum.

Bu konuda bence mühendislik alanında çalışanlar daha şanslı. Temel bilimleri ele
alalım, örneğin fizik. Fiziğin temel olarak yapmaya çalıştığı işlerden biri de
zaten var olan evren işleyişini anlamaya, onu matematik ile ifade etmeye
çalışmak. Fakat evreni biz (insanlar) tasarlamadık. Fizik kanunları dediğimiz
kanunlar ile sadece biz özünde modellemeye çalışıyoruz. Bu noktada aklımıza
yatmayan birçok nokta olabilir. Bir başkasının koymaya çalıştığı modeli
anlamakta, başka bir mühendisin tasarımını anlamaya çalışmaktan çok daha fazla
zorlanabiliriz. Neyse ki mühendislik böyle değil, çoğu şey bizim tasarımımız...

Bu kategoriye fiziğin yanına, kimyayı, biyolojiyi hatta matematiği bile
ekleyebiliriz. Şuna bir bakın:

{% include youtubePlayer.html id="w-I6XTVZXww" %}

Adamlar sayma sayılarını toplayarak -1/12 elde ediyorlar. Üstelik bu denkliğin
fizikte kullanıldığı yerler de var. Elbette bunun bir açıklaması var [^1f] [^4f].
Yine de bunun yerine mühendislik alanındaki bir konuyu anlamayı fazlasıyla tercih
ederim. Tasarlayan kişi benden daha akıllı olup 1 saatte bitirmiş olabilir, ben
de 3 saatte anlarım, ne olacak ki?

## Roma uno die non est condita

Yani **Roma bir günde kurulmadı.** [^2f]

Mühendisler olarak günümüzde uğraştığımız sistemlerin bir çoğunun onlarca
yıllık geçmişleri var. Örneğin FPGA'ler, işlemciler, programlama dilleri, devre
topolojileri, sinyal işleme yöntemleri vs.

Bilgisayar işlemcilerini ele alalım. Günümüzdeki işlemcilerde performansı
arttırmak için belki onlarca mekanizma var: speculative execution, pipeline,
cache yapıları, vs. Ama bunlar, mikroişlemcilerin tasarlandığı ilk günde yoktu.
Belki 50 yıl içerisinde, ihtiyaç oldukça bu bileşenler sıra ile eklendi. Bizler
ise günümüzde baktığımızda muazzam karmaşıklıkta bir yapı görüyoruz. Oysa ki
bazı bileşenler arasında yıllar var ve var olmalarının da bir sebebi var.

İşte biraz da bir günde kurulmayan Roma'yı bir günde gezmeye çalıştığımız için
biraz kendimizi kötü hissediyoruz. Yıllar geçtikçe yeni başlayan bir kişinin
işin temellerini öğrenmesi gittikçe zorlaşıyor bence. Elbette herkes en temelini
öğrenmeli demiyorum, merak eden ve isteyenler için konuşuyorum. Arada arkadaşlarıma

> Keşke 70'lerde yaşayıp bu işlerin başını yaklasaymışız.

diyorum. İşin içinde, işle beraber büyümek çok daha keyifli yani Roma inşa
edilirken bulunmak. Ama yapacak bir şey yok, buna hayıflanacak değiliz. Panik
olmadan Roma'yı sakince, koşmadan, gezeceğiz.

## İşin tarihini de biraz öğrenelim

<!-- markdownlint-capture -->
<!-- markdownlint-disable MD013 MD033 -->
<center>
<iframe src="https://giphy.com/embed/9V71czzFLwBNE0O8EV" style="width: 100%;" height="360" frameBorder="0" class="giphy-embed" allowFullScreen></iframe><p><a href="https://giphy.com/gifs/britishsewingbee-sewing-bee-great-british-gbsb-9V71czzFLwBNE0O8EV">via GIPHY</a></p>

<p>Tarih önemli</p>
</center>
<!-- markdownlint-restore -->

Roma örneğinden devam edelim. Bir günde kurulmamış olan Roma'yı kuruluş süresinden
daha hızlı gezip öğrenmek için tarihçesini çalışmak bize fayda sağlayacaktır.
Aynısı bence mühendislik konuları için de geçerli. Örneğin C çok eski bir
programlama dili ve güncel programlama dilleri ile kıyaslayınca dil içerisindeki
bazı kurallar ve yapılar garip gelebilir. Ama dilin tasarlandığı 70'li yıllara
geri dönecek, oradaki ortamı düşünecek olursak bu sefer de dil bize modern
gelmeye başlayacaktır. İşte bu şekilde düşündüğümüzde, bazı şeylerden nefret
etmek yerine onları anlayıp daha rahat kabullenebiliriz. Ayrıca bir tasarımda
zaman içerisinde nasıl değişmiş, neler olmuş bunları da bilirsek, anlamamız ve
içselleştirmemiş kolaylaşacaktır.

## Bugün anlamak zorunda değiliz

ODTÜ EE'de yüksek lisans yaparken bir hocamızdan duyduğum bir hikayeyi paylaşmak
istiyorum. Bir hocamız elektromanyetik teori konusunda diğer hocalar tarafından
duayen olarak görülüyor, adeta hocaların hocası. Genç bir hocamız da görece yaşını
almış bu hocamıza

>Hocam herhalde X konusunu yüksek lisansta siz anlamışsınızdır?

diye sorunca hocamız da

>Ne yüksek lisansı, doktorayı verdikten 5 yıl sonra anladım.

diyor. Siz şu anda baktığınız hoca deniz derya duruyor değil mi? Ama
o da her şeyi ilk günden anlamış değil.

Bunu hepimiz yaşamışızdır. Bir konuyu çalışırız çalışırız ama bir türlü anlayamayız.
Sonra o konuyu bırakırız. Bir altı ay sonra çok farklı yerde karşımıza çıkınca
birden kavrayıveririz.

Bunu özellikle öğrenci arkadaşlarımıza söylemek istiyorum. 4 yıllık lisans
eğitimi oldukça yoğun, çok çeşitli konular içeriyor. Elbette bu 4 yıl içerisinde
maksimum çaba ile konuları öğrenmeye çalışacağız, burada tembellik yok ama her
şeyi bu 4 yıla sığdıramayız. Bazı kısımları da ileriye bırakmak gerekiyor.
Zamanla, o konu üzerinde çalıştıkça konular oturacaktır. Bazen bir konuyu anlamak
için biraz ilerisini öğrenip geriye gelmek gerekebiliyor. Sınavda yapamadığımız
soruyu boş geçip daha sonra dönmek gibi bir taktik uygulayabiliriz.

## O benden daha çok biliyor

Birkaç yıllık mühendis arkadaşların kendilerini en az on yıl tecrübesi olan
arkadaşlarla kıyaslayıp, morallerini bozduğunu gözlemliyorum. Arkadaşlar, bu çok
normal. Tersi olursa haber değeri olur (olduğunu da gördüm). Yani elbette sizden
senelerce fazla çalışmış bir kişi sizin göremediğiniz bir şeyi görebilir, daha
hızlı ve doğru çözüm üretebilir. Böyle kişilerle yakın çalışıyor olmak aslında
bir şans, siz de yavaş yavaş kapıyorsunuz işte.

## Eyvah, geride kaldım!

Hayır, kalmadın. Çünkü dediğim gibi bu bir maraton. Tutarlı ve kararlı bir şekilde
çalışıyorsak gayet iyi. Bunu bir grafik gibi düşünün: zaman ve birikim grafiği.

![Zaman ve Birikim](/assets/img/23/9-a.jpg){:.centered}

{:.text-align-center}
Zaman - Birikim Grafiği (Temsili)

Birikim, bilgi birikimi olabilir. Eğer bu grafiğin eğimi 0'dan büyükse gayet iyi.
Yani birikimimiz artıyor demektir. Bunun eğimine çok takılmamak lazım. Kimisi
daha hızlı anlıyordur ya da daha çok vakit harcıyordur, eğim fazla olur. Bizim
harcadığımız vakit az olabilir ya da öğrenme hızımız düşüktür, eğim düşüktür,
bu önemli değil. Önemli olan pozitif bir eğim olması ve bu pozitifliği uzun süre
sürdürebilmek.

X konusunu öğrenmek istiyor ve bu konuda ilerlemek istiyorsak kendimize

>Bu gün/hafta/ay X için ne yaptım?

diye sormalıyız. Günlük ilerleme için kendimizi strese sokmaya gerek yok. Her
gün çalışamıyor olabiliriz. Uzun vadede ilerleyebiliyor muyuz? Buna bakmamız
lazım. ([Moving average](https://en.wikipedia.org/wiki/Moving_average) bir
filtre geçirin.)

## Ama eğim çok düşük, arttırmam lazım

Tamam. Bizim öğrenme hızımız ile ilgili olan kısım sanki biraz genetik, buna
çok takılmaya gerek yok. Ama verimli çalışma konusunda belki iyileştirmeler
yapabiliriz. `Kazanım = Harcanan Süre x Verim` gibi düşünürsek `Harcanan Süre`yi
arttırabiliyorsak ne güzel. `Verim` de şöyle düşünülebilir: Mesela programlama
dili öğreniyorsanız sürekli ders dinleyerek o dili bir noktaya kadar öğrenirsiniz.
Ama ders dinlemeden paldır küldür kod yazarsanız o da olmaz. Bu ikisini dengeli
yapmak gerekiyor. Bu şekilde `Verim` artışı sağlayabiliriz.

{% include youtubePlayer.html id="343EWZS9O88" %}

{:.text-align-center}
Sürekli tutorial izlemekten çıkamama durumunu betimleyen **Tutorial Hell** e
düşmemek gerekiyor. Bu bizim `Verim` imizi düşürecektir.

## İlerlediğimi nasıl anlayabilirim?

Bu ayrı bir içeriği hak edecek kadar geniş bir konu olabilir. Ama benim en çok
kendimde de uygulamayı sevdiğim yöntem, o konudaki geçmiş çalışmalarıma bakıp,
onları ne kadar beğenmediğimi ölçmem. Nasıl yani? Diyelim ki bir programlama dili
çalışıyoruz ve o dilde sürekli kod yazıyoruz. Bir 3 ay, 6 ay ya da 1 sene sonra
dönüp eski kodlarımıza baktığımızda yazdığımız kodları beğenmiyorsak ve hatalar
görüyorsak

>Ya bunu zamanında nasıl yanlış yapmışım, tüh!

deyip, üzülmek yerine

>Vay be, kendi hatalarımı bulabiliyorum, ilerlemişim ha!

demek gerekiyor.

Eğer 1 sene o konuda çalışıp, eski çalışmalarınıza bakıp

>1 yıl önce de mükemmel bir şekilde yapmışım

diyorsanız iki ihtimal vardır:

1. O konuda ulaşılabilecek en iyi noktaya gelmişsinizdir, konu bitmiştir ve
  zaten 1 yıldır kusursuz işler çıkarıyorsunuzdur.
2. Yeteri kadar ilerleme olmamıştır ve hala 1 sene önce yaptığınız hataları
  yapıyorsunuzdur.

Sizce çok yüksek ihtimalle hangi durum yaşanıyordur (💡 ipucu: 2).

**Eğer geçmişte yaptığınız işlerden beğenmediğiniz kısımlar varsa buna sevinin,
bu ilerlediğinizin bir göstergesidir.** Ne kadar çok beğenmiyorsanız eski
işlerinizi, o kadar iyi bile diyebiliriz.

## Her katmanı (stack) (çok iyi) bilmek zorunda değiliz

[Önceki bir yazımda]({% post_url 2023-09-09-full-stack-elektronik %})
**Full Stack Elektronik** kavramından bahsetmiştim. 4 yıllık eğitimde de
aslında bu stack'in daha fazlası öğretilir. Fakat mühendislik alanında başarılı
olmak için bu stack'lerin hepsini çok iyi bilmemize gerek yok (pek imkan da yok).

{% include ax_single.html reccmode="single" reccyear="23" reccaxseq="8"%}

Burada, mezun olduğum ODTÜ EE'deki birkaç dersten bir örnek vermek istiyorum [^3f]:

```text
EE447 - Introduction to Microprocessors
EE446 - Computer Architecture 2
EE445 - Computer Architecture 1
EE348 - Introduction to Logica Design
EE312 - Digital Electronics
EE311 - Analog Electronics
EE212 - Semiconductor Devices & Modeling
```

Bunların bir kısmı opsiyonel dersler, ben hepsini almıştım. Kabaca "stack" yapısı
bu şekilde. EE212'de [p-n junction](https://en.wikipedia.org/wiki/P%E2%80%93n_junction)
gibi konular konuşularak bir yarı iletken cihazın temelde nasıl çalıştığı, fizik
kuralları ile açıklanıyor ve ders temel transistörlerin nasıl çalıştığını ve
tasarlandığını anlatarak bitiyor (en azından ben alırken). Bir sonraki dönem
EE311 dersinde, bu transistörler kullanılarak analog amplifier devreleri yapılıyor.
EE312'de bu amfiler ağırlıklı satürasyonda çalıştırılarak dijital devreler yapılıyor
ve temel kapıların (AND, OR, XOR vs) tasarımı gösteriliyor. EE348'de bu temel
kapılar ise state machine tasarımları ile "iş yapan" devreler yapılıyor. EE445 ve
EE446'da, bu "iş yapan" minik devreler birleştirilerek işlemciler yapılıyor.
EE447'de de bu işlemcilere program yazılıyor.

Gördüğünüz gibi bu dersler katman katman diziliyorlar ve aslında birbirilerine
bağlılar. Ama diyelim ki EE212'yi anlamadınız, kalan dersler çöp mu? Hayır.
EE311'de p-n junction'daki kuantum olayları düşünmüyorsunuz ki? Elinizde
transistörün bir matematiksel modeli oluyor, onu kullanıyorsunuz. Yani tranistör'ü
fiziksel dünyadan soyutluyorsunuz. Diğer dersler için de böyle. En alttan bir
dersi çektiğinizde kule yıkılmıyor. O yüzden bir dersi anlamadığınızda devamını
anlayamazsınız diye bir şey yok. Yine de maksimum çaba ile hep anlamaya çalışmalıyız,
orası ayrı. Ama anlamadık diye kopmamalıyız.

Çevrenizde varsa mikrodalga/RF üzerinde çalışan bir kişiye tasarım yaparken
[Maxwell Denklemleri](https://tr.wikipedia.org/wiki/Maxwell_denklemleri)'nin
kullanıp kullanmadığını sorun, muhtemelen Hayır cevabını verecektir. Yani
doğrudan denklemleri değil, o denklemlerden türetilmiş başka ilişkileri ya da
kuralları kullanıyordur. Özü yine Maxwell Denklemleri'ne dayanıyor olabilir. Bu
yüzden anlamak adına maksimum efor ile öğrenmeye çalışmalıyız ama öğrenemedik
diye devamını yapamam diye düşünmemeliyiz. O konuyu öğrenmek için doğru yer ve
doğru zaman henüz oluşmamış olabilir, ileride geriye dönüp daha iyi anlayabiliriz.
Kaldı ki **temelleri anlamak ve içselleştirmek aslında pratikte bir şeyler yapmaktan
daha zordur.**

## O konuda motivasyonum hiç yok

Ders ise dişinizi sıkın. Çalışma hayatında ise motivasyon kazanmayı denedikten
sonra olmuyorsa ısrar etmenin anlamı yok. Herkes, her konuyu sevecek diye bir
şey yok. Zaten bir kişinin her konuyu sevmesi de çok olası değil. Sevdiğiniz
konuyu bulmaya çalışın, başka verebilecek bir tavsiyem yok bu konuda ne yazık ki.

Öğrenci arkadaşlar için staj dönemleri bu açıdan çok kıymetli. Yapabiliyorsanız
stajlarınızı farklı alanlarda staj yapmaya çalışın kendinize neyin uyduğunu
daha hızlı bulmak adına.

## Başka?

Bu konu uzar gider. Benim görüşlerim kabaca bu şekilde. Herkesin görüşünün olduğu
bir konu bu tarz sorular. Sadece benim dediklerimle kendinize bir yol çizmeyin,
örnek sayısını arttırmak adına konuşabileceğiniz kişilerle konuşmaya çalışın,
ya da izleyin, okuyun.

Ama özetle şunu diyorum:

**Paniğe gerek yok, motive olduğumuz bir konuda sakin ve istikrarlı ilerleyelim.**

Benden daha uzun yıllar ve daha çeşitli işlerde çalışmış Sn. Bilgem
Çakır'ın (aynı bölüm mezunuyuz, hehe) **Yalın Kod** isimli kanalını şiddetle
tavsiye ederek yazımı sonlandırayım. Bu kanalda, kariyer ile ilgili çok güzel
içerikler bulunuyor. Bir video şuraya bırakayım, siz oradan devam edersiniz.

{% include youtubePlayer.html id="_J_71MI9Zwc" %}

**Varsa görüş ve yorumlarınızı okumaktan büyük mutluluk duyarım...**

[^1f]: <https://en.wikipedia.org/wiki/Ramanujan_summation>
[^2f]: [Wikipedia](https://en.wikipedia.org/wiki/Rome_wasn%27t_built_in_a_day)
[^3f]: <https://eee.metu.edu.tr/tr/all-courses>
[^4f]: [Ramanujan Kimdir? Evrim Ağacı](https://evrimagaci.org/srinivasa-ramanujan-kimdir-muthis-deha-matematige-neler-katti-11310)
